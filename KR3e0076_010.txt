# -*- mode: mandoku-view; -*-
#+TITLE: 赤水元珠
#+DATE: 2015-08-24 23:07:29.544130
#+PROPERTY: ID KR3e0076
#+PROPERTY: BASEEDITION WYG    
#+PROPERTY: JUAN 卷十
<pb:KR3e0076_WYG_010-1a>¶
欽定四庫全書¶
　赤水元珠卷十¶
　　　　　　　　　　　　明　孫一奎　撰¶
　　虚怯虚損勞瘵門¶
　　　緫論¶
生生子曰虚是氣血不足怯是不能任勞損是五臟虧¶
　損由虚而至怯至損皆自漸而深治之須極體認不¶
　可輕易投劑少有差悞則輕者反重重者死矣古患¶
<pb:KR3e0076_WYG_010-1b>¶
　虚怯者雖是不治之症尚或延過二三年今之患虚¶
　怯者周歳半載之間卒不可救深可憫也求其死速¶
　之由有三大愆不容不急講也病家欲求速效不乆¶
　任師屢更屢試殊不知虚者精氣奪也須多服補藥¶
　非假以歳月不見功病者厭其效遲更師調理故屢¶
　換而屢試之後師窺前方之不效疑非其症又更方¶
　治詎思其藥力之未逮也由是脾胃轉傷遂至不救¶
　猶恨天下無良師也此其一愆也乃愆之小者也自¶
<pb:KR3e0076_WYG_010-2a>¶
　丹溪倡陽有餘隂不足及相火易動之論而明醫雜¶
　著和之統㫖大㫖又和之故今之人纔見虚弱發熱¶
　一委之隂虚火動開塲便用滋隂降火不分陽虚隂¶
　虚脾胃勇怯一槩用黄栢知母生熟地黄天麥門冬¶
　牛膝天花粉五味子童便之類胃強而隂血不足者¶
　間或無虞胃弱氣虚而無實熱者服此純隂苦寒之¶
　劑其火愈熾甚至惡心胷滿咳𠻳痰沫泄㵼聲啞而¶
　斃哀哉叩其師則曰書以隂虚火動著其症吾以滋¶
<pb:KR3e0076_WYG_010-2b>¶
　隂降火應其病病之不起天也雖屢試屢死而師家¶
　病家終莫能醒其藥之悞而一歸之天吁天何寃也¶
　丹溪陽有餘隂不足之論盖為當時局方温補之藥¶
　害人故著此以救一時之弊至於按病投劑隂虚則¶
　補隂陽虚則補陽曷嘗固執又曷嘗隄防流害一至¶
　於此據經云火欎則發之又曰輕者可降重則從其¶
　性而升之盖火之性上炎以輕揚之劑鼔之則易散¶
　也若不察而一以降火為言將逆其性而使之愈熾¶
<pb:KR3e0076_WYG_010-3a>¶
　矣故曰甘温去大熱是也按東垣書只有升陽散火¶
　湯火欎湯二方並無滋隂降火之法豈賢如東垣者¶
　尚昧此滋隂降火之法歟縁脾胃喜温而惡寒形寒¶
　飲冷則傷肺體既虚弱膚腠不宻易致風邪由此咳¶
　𠻳潮熱故以輕揚之劑投之其熱頓釋熱退即以補¶
　劑收其功時師暗于此理動藉開口則曰丹溪諸公¶
　云云人身之虚皆隂虚也故任前藥而不疑不思滋¶
　隂降火之藥皆歛肺助濕滯痰損脾者風邪火熱皆¶
<pb:KR3e0076_WYG_010-3b>¶
　莫能散愈投愈咳愈進愈熱也此弊吳浙間尤罹其¶
　毒葢王節齋吳茭山何大英皆浙産益易見信故耳此其¶
　二愆也乃愆之大者也膏粱之家厚味相競内多積聚丹¶
　溪曰蒸蒸發熱積病最多嗜慾者中心實怯故每迎¶
　師用藥喜補而憚攻抑不知積之不去熱之不去也¶
　多補則重閉其氣是資其邪而益其病也初起未乆¶
　胃氣尚强急當推之而後議補則無反顧之憂若失¶
　機㑹遷延日遠莫能為計欲補則無成功欲攻則胃¶
<pb:KR3e0076_WYG_010-4a>¶
　氣已壊畏首畏尾待死而已此其三愆也乃愆之中¶
　者也予壯歳患此百師莫能瘳幸遇至人指示軒岐¶
　要領病之禁忌恬澹内觀三年乃起是以深悟此三¶
　大愆不敢自秘謹將縝宻授受治法吐露篇末以惠¶
　蒼生不識同志者寜少易其故轍否耶¶
凡治虚損之症當從難經治法損其肺者益其氣損其¶
　心者調其營衛損其脾者調其飲食適其寒温損其¶
　肝者緩其中損其腎者益其精此治損之法也今人¶
<pb:KR3e0076_WYG_010-4b>¶
　樂看方書不究竟經義一遇虚熱之症動輒便是滋¶
　隂降火顧生平所藴不過是明醫雜著諸症辨疑活¶
　人指掌等小書識見淺近易于觀覽元宋已前諸大¶
　家之㫖有至老未嘗觸目者間有涉獵丹溪則又僅¶
　能用其粗而畧其精丹溪治隂虚之法固未嘗純棄¶
　人參莭齋則畏之如虎汪石山病用參蓍論及營衛¶
　論云丹溪言陽有餘而隂不足者乃對待之言是大¶
　槩之論隂虚乃营中之隂氣虚非特言腎隂也此言¶
<pb:KR3e0076_WYG_010-5a>¶
　發前人之所未發深有功于丹溪者近代諸公所云¶
　隂虚非精則血故用劑惟養血滋隂也予既詳之于¶
　前復申之于後誠重人命而懲其偏亦欲同志者有¶
　所警悟也¶
治虚損之症再要識得利害丹溪云脉數而無力者難¶
　治大肉脱甚者難治肺脹欎遏不得眠者難治形瘦¶
　脉大胷中多氣者死㵼而加汗者死熱不為汗衰者¶
　死不為泄减者死𠻳而下泄上喘者死股肉全消者¶
<pb:KR3e0076_WYG_010-5b>¶
　死左不得眠者肝脹右不得眠者肺脹又𠻳而㗋疼¶
　聲啞糞門瘻瘡者死皆不治之症¶
脉訣舉要曰骨蒸勞熱脉數而虚熱而濇小必殞其軀¶
　加汗加咳非藥可除¶
治虚損之症吃𦂳處工夫只在保護脾胃為上如和觧¶
　攻裏二法義之所當用者雖老弱久病亦所不避乃¶
　撥亂反正之意惟要用捨得冝有先攻而後補者有¶
　先補而後攻者有攻補並行者當攻則攻當補則補¶
<pb:KR3e0076_WYG_010-6a>¶
　如丹溪治一人乆𠻳吐紅發熱消瘦衆以為瘵脉弦¶
　數日輕夜重行倒倉法而愈次年生子滑伯仁治宋¶
　無逸病瘧瘠損饘粥難下咽者六十餘日殆甚脉數¶
　闗上尤弦疾乆體瘠而神完是積熱居脾且滯于飲¶
　食法當下衆疑而難之藥再進而疾去其半繼以甘¶
　露飲白虎湯而安觀此乃當攻則攻也縱久病瘦弱¶
　法有所不避也丹溪治一人咳𠻳惡寒胷痞口乾心¶
　微疼脉浮𦂳而數左大于右盖表盛裏虚問其素嗜¶
<pb:KR3e0076_WYG_010-6b>¶
　酒肉有積後因行房涉寒冐雨忍飢繼以飽食先以¶
　人參四錢麻黄連根莭一錢半與二三帖𠻳止寒除¶
　改用厚朴青皮陳皮𤓰蔞半夏為丸參湯下二十服¶
　而痞除汪石山治一人年弱冠房勞後忽洒洒惡寒¶
　自汗發熱頭背胃脘皆痛唇赤舌强嘔吐眼胞青色¶
　午後譫語發熱小便長初日脉皆細弱而數次日脉¶
　浮弦而數醫以手按臍下痛議欲下之石山曰此疫¶
　也疫兼兩感内傷重外感輕耳臍下痛者腎水虧若¶
<pb:KR3e0076_WYG_010-7a>¶
　用利藥是殺之也古人云疫有補有降有散兹冝合¶
　補降二法以清暑益氣湯除蒼术澤㵼加地黄而安¶
　此當補則補也夫業醫者膽欲大而心欲小毅然獨¶
　㫁于𠂻病所當㵼則須㵼之幸無曰虚弱者何敢弄¶
　險經曰有故無損亦無損也設務姑息而一惟調補¶
　是務此猶南宋和議之説豈知邪正不兩立王業不¶
　偏安然不伐賊王業亦亡坐而待亡孰若伐之古人¶
　以醫譬國豈徒語哉¶
<pb:KR3e0076_WYG_010-7b>¶
抱拙子曰内經云今人未及半百而衰以酒為漿以妄¶
　為常醉以入房慾竭其精耗散其真則人之根源從¶
　此而虚損矣五臟六腑如何不弱五勞六極七傷如¶
　何不至勞傷既至則隂陽虧寒熱作飲食减脉道乖¶
　故虚勞之脉有浮而大者微而弱者弦而數者夫脉¶
　浮而大者血氣未衰病勢未羸大肉未消飲食未减¶
　雖有寒熱諸邪猶可以治若脉微弱者血氣已衰病¶
　勢已羸飲食减骨肉枯寒熱蒸嘔泄作于此則滋補¶
<pb:KR3e0076_WYG_010-8a>¶
　兩難何易下手單弦猶可若帶雙弦則為賊邪侵脾¶
　尤為難治加數則正氣已竭病必殆矣善治者當病¶
　勢未深之時調養脾胃安鎮心神滋補腎水俾心腎¶
　氣交脾胃充實飲食日進血氣自生病無不差又如¶
　經曰精不足者補之以味味隂也補精以隂求其本¶
　也然味乃榖粟菜菓出于天賦自然冲和之味故有¶
　益人補隂之功非醯醬烹餁偏厚之味出于人為者¶
　也又經曰形不足者温之以氣温養也温存以養使¶
<pb:KR3e0076_WYG_010-8b>¶
　氣自充氣充則形完矣今醫失補之道輕則鹿茸雄¶
　桂重則起石丹砂加之灼艾補燥其水夫五行之氣¶
　水特其一耳一水不勝五火况又加以熱劑則水愈¶
　涸而火轉盛久而咳痰咳血潮熱煩渇喜冷猶且喜¶
　補不已如此死者醫殺之耳夫凉劑能養水清火熱¶
　劑能燥水助火勞為熱証明矣還可用補乎然五臟¶
　氣血虚損補劑雖不可無用之亦必有道必先治其¶
　諸蟲痰飲宿癖一一除盡方可以服補劑不爾必不¶
<pb:KR3e0076_WYG_010-9a>¶
　得力其體虚者最易感風邪尤當先行和解微利微¶
　下從其緩而治之次則隨証調之若邪氣未除便行¶
　温補邪氣得補遂入經絡致死不治如此死者何啻¶
　千萬惟無蟲痰積癖之人其脉舉按無力而弱者方¶
　可補之然五臟雖皆有勞心腎為多心主血腎主精¶
　精竭血燥心腎虚矣腎氣虚則水走于下心氣欠則¶
　火炎于上火炎上則為痰為𠻳為煩熱為口乾為咯¶
　血為上氣為嘔逆為盗汗為耳鳴目眩為睡中驚悸¶
<pb:KR3e0076_WYG_010-9b>¶
　水走下則為腰痛為脚弱為泄㵼為赤白濁為遺精¶
　夢泄為小便滑數為皮毛焦枯皆虚勞變証生于心¶
　腎者也故補法當以調心補腎為先惟冝温養以緩¶
　取效不冝用峻烈之劑經又曰脾者孤臟以灌四旁¶
　又曰五臟皆禀氣于胃脾胃徤順運納五榖雖有虚¶
　勞復之亦速脾胃苟虚若不先補益而便用補本臟¶
　之藥則脾不能納化滯而不行用力多而成功少也¶
　故治虚勞者須先徤順脾胃然後徐用本臟補藥無¶
<pb:KR3e0076_WYG_010-10a>¶
　不成功否則不效疑其為悞更法治之以此悞人者¶
　可勝計哉然病人亦須愛惜身命堅心定志絶房室¶
　息妄想戒惱怒節飲食以自培其根否則雖服良藥¶
　無益也¶
抱拙子曰按勞瘵之證曰骨蒸殗殢伏連尸疰勞疰蟲¶
　疰毒疰熱疰冷疰食疰鬼疰若骨髓熱者為骨蒸半¶
　卧半起者為殗殢五臟内傳為伏連諸疰者即今之¶
　傳尸也盖疰者注也自上注下與前人相似故曰疰¶
<pb:KR3e0076_WYG_010-10b>¶
　其變多種大槩令人寒熱沉沉黙黙不的知其所苦¶
　而無處不患若寒熱自汗面白目乾口苦神昏善恐¶
　不能獨卧傳在肝也若寒熱面黒鼻燥善忘大便秘¶
　澁口舌生瘡傳在心也若寒熱面青唇黄舌本强硬¶
　言語不出飲食無味羸瘦吐涎傳在脾也若寒熱面¶
　赤鼻白乾燥毛折咯嗽喘急吐涎膿血傳在肺也若¶
　寒熱面黄耳焦脚胻痠痛小便白濁遺瀝腹痛傳在¶
　腎也此皆傳尸勞瘵之所苦者然世人聞其名則神¶
<pb:KR3e0076_WYG_010-11a>¶
　驚而志恐一抱其病謂之必死無生往往淹延竟至¶
　不救傷哉此病四方之民皆有之然東南之民患者¶
　接踵有傳染而殞絶子孫者西北之民百無一二是¶
　何故耶盖西北之地土厚水深居民食麪啖肉不嗜¶
　湯飲居禀實臓腑固東南之地土薄水淺居民食米¶
　啖魚多嗜湯飲居禀弱臓腑滑所禀既殊血氣亦異¶
　方土之所致也凡人一身之間三尸九蟲均有之矣¶
　人呼則呼人吸則吸北人肌肉厚膚腠宻有以滋養¶
<pb:KR3e0076_WYG_010-11b>¶
　隠而不動南人肌肉薄膚腠踈無以滋養動而不隠¶
　不隠則害人始而呼吸血氣血氣既少呼吸真氣真¶
　氣已衰其蟲亦困將隨人殞獨肺蟲一種則禀殺厲¶
　之氣已成靈物人將氣絶飛遁而出變化不測一着¶
　虚衰之人則至于死所以謂之傳尸癆瘵古方雖有¶
　狸骨獺肝天靈盖等藥未嘗見效惟在辨證分明氣¶
　血未憊精神未散脉不弦數之時早用崔氏灸四花¶
　穴法及藥證相對必有所濟若妄意不察凡遇寒熱¶
<pb:KR3e0076_WYG_010-12a>¶
　咳嗽便以鱉甲黄蓍為補虚羸之主宰殊不知因風¶
　得補非勞成勞或以柴胡黄芩為解勞熱之先鋒殊¶
　不知因虚得寒不損成損或以地黄當歸為滋血之¶
　良方殊不知此藥性滯大能損脾或以人參白术為¶
　補氣之佳品殊不知此藥力善補偏用無功大要須¶
　知傳尸之證乃異常怪病必患者能異常調攝毉者¶
　能至誠合神或藥之或艾之則有不測之神以助之¶
　而此病可瘳矣若患者如常而調攝毉者如常而療¶
<pb:KR3e0076_WYG_010-12b>¶
　理雖藥之艾之神亦不知助病必不可差矣如以為¶
　難治之病而即棄之非仁術也其可乎哉¶
近世童男室女多患勞怯或失血咳嗽或惡寒潮熱脉¶
　弦而數此等之証皆勞心失血之所致乃治者虚則¶
　參蓍桂附反補其陽而愈耗其隂嗽則枳殻杏仁桑¶
　白皮不顧其腎虚而反㵼其肺是損其至高之氣也¶
　隂血既虧氣盛似火乃内虚無邪之熱俗用芩連梔¶
　子豈不損其胃哉隂虚潮熱與有邪之熱不同俗用¶
<pb:KR3e0076_WYG_010-13a>¶
　柴胡薄荷于衛寜無傷乎脾隂既虧痰盛似火半夏¶
　陳皮南星勝濕之劑能治耶隂火旺則其人不食又¶
　豈香砂麥芽消導之劑可治耶至于思慮内傷經絡¶
　失血停胷亦非側栢棕灰之可止也世俗皆治其標¶
　而未治其本安望其能效耶今詳抑火有三法有㵼¶
　有降有滋隂芩連梔子㵼火之藥㵼其有餘黄栢知¶
　母降火之藥補其不足天麥門冬生熟地黄當歸助¶
　隂生血滋隂之藥川芎芍藥推陳致新行血之藥非¶
<pb:KR3e0076_WYG_010-13b>¶
　甘草白术難以約脾非陳皮青皮無以導氣以逺志¶
　酸枣仁可收其心以柴胡白芍藥可伐其木用括蔞¶
　貝母而消此痰用阿膠五味而痊此嗽石蓮芡實治¶
　夢遺秦芁養血退其熱茜根藕汁止其血此數味滋¶
　隂降火之聖藥其間果是氣虚血少當入參茋氣分¶
　不虚决不可入惟寒濕痰氣禁用此方餘者但能知¶
　加减决得其冝又能静心節養無不大效¶
生生子曰石山醫案行世六十餘年矣内辯王汝言忌¶
<pb:KR3e0076_WYG_010-14a>¶
　用參茋論極其確切而時師尚膠滋隂降火之偏甘¶
　棄參茋寜守滋隂降火之説縱至脾胃泄㵼痞脹浮¶
　腫痰喘氣逆惡心聲啞雖死無恨予目擊如斯而死¶
　者何下數十百人故不得不掲石山之書痛言而極¶
　論之石山此辨亦丹溪發揮救時之意豈得已哉石¶
　山之書既行而人尚循習如故何也予意時師或未¶
　見石山書也或者曰子言實匡時之語也苐未免有¶
　多言之病予曰吾亦深知多言之足病也且子之不¶
<pb:KR3e0076_WYG_010-14b>¶
　疾固而獨病予之多言亦過矣見孺子之入井孰不¶
　欲以手引之况接踵而入井乎接踵而入井安得盡¶
　以手而引之予將圖以塞其井也多言惡足病¶
　　辨明醫雜著忌用參蓍論(出石山/醫案)¶
按汝言王公撰次明醫雜著其中有曰若酒色過度傷¶
　損肺腎真隂咳𠻳吐痰衂血咳血等症此皆隂血虚¶
　而陽火旺也冝甘苦寒之藥生血降火若過服參蓍¶
　等甘温之藥則死不可治盖甘温助氣氣屬陽陽旺¶
<pb:KR3e0076_WYG_010-15a>¶
　則隂愈消故也又云咳嗽見血多是肺受熱邪氣得¶
　熱而變為火火盛而隂血不寜從火上升治冝滋隂¶
　降火忌用人參等補氣之藥又撰次本草集要云人¶
　參入手太隂而能補火故肺受火邪咳嗽及隂虚火¶
　動勞嗽吐血者忌用之誤用多致不救予常考其所¶
　序固皆本之丹溪然丹溪予無間然矣而王氏未免¶
　有可議者丹溪曰治病必分血氣氣病補血雖不中¶
　病亦無害也血病補氣則血愈虚散矣此所以來王¶
<pb:KR3e0076_WYG_010-15b>¶
　氏陽旺則隂愈消之説也丹溪又曰補氣用人參然¶
　蒼黒人多服之恐反助火邪而爍真隂此所以又來¶
　王氏咳嗽見血多是火盛隂虚忌用人參補氣之論¶
　而集要復有人參補火肺受火邪勞嗽吐血等症忌¶
　用人參之戒也夫王氏之書雖出丹溪但過于矯揉¶
　而又失之于偏也不曰誤服參蓍多致不救則曰多¶
　服參蓍死不可治言之不足又復申之惟恐人以咳¶
　嗽失血為氣虚不作隂虚主治也篇末雖亦有氣虚¶
<pb:KR3e0076_WYG_010-16a>¶
　欬血之言又恐人因此言復以咳嗽失血為氣虚故¶
　即繼之曰但此症不多爾是以愈來後人之惑使凡¶
　遇欬血雖屬氣虚終以前言為主而參蓍竟莫敢用¶
　也殊不知丹溪立法立言活潑潑地何嘗滯于一隅¶
　于此故曰血病忌用參蓍于他章則又曰虚火可補¶
　參术生甘草之類又曰火急甚者兼㵼兼緩參术亦¶
　可是丹溪治火亦未嘗廢人參而不用王氏何獨但¶
　知人參補火而不知人參能㵼火邪丹溪又曰隂虚¶
<pb:KR3e0076_WYG_010-16b>¶
　喘嗽或吐紅者四物加人參黄栢知母五味子麥門¶
　冬又曰好色之人元氣虚欬嗽不愈瓊玉膏肺虚甚¶
　者人參膏凡此皆酒色過傷肺腎欬嗽吐血症也丹¶
　溪亦每用人參治之而無疑王氏何獨畏人參如虎¶
　邪叮嚀告戒筆不絶書冝乎後人印定耳目確守不¶
　移一遇欬𠻳血症不問人之勇怯症之所兼動以王¶
　氏藉口更執其書以證致使良工為之掣肘病雖冝¶
　用亦不敢用惟求免夫病家之怨尤耳病者亦甘心¶
<pb:KR3e0076_WYG_010-17a>¶
　忍受苦寒之藥縱至上吐下㵼去死不逺亦莫知其¶
　為藥所害興言及此良可悲哉兹取丹溪嘗治騐者¶
　以證之一人咳嗽惡寒胷痞口乾心㣲痛脉浮𦂳而¶
　數左大于右盖表盛裏虚聞其素嗜酒肉有積後因¶
　行房涉寒冐雨忍飢繼以飽食先以人參四錢麻黄¶
　連根節錢半與二三帖𠻳止寒除改用厚朴青皮陳¶
　皮𤓰蔞半夏為丸參湯送下二十服而痞除夫既咳¶
　𠻳嗜酒不可謂肺無火也復因行房感冐不可謂隂¶
<pb:KR3e0076_WYG_010-17b>¶
　不虚也初服人參四錢再用參湯送藥不可謂不多¶
　服也何如不死又一人患乾咳𠻳聲啞用人參橘紅¶
　各錢半半夏麯一錢白术二錢知母𤓰蔞桔梗地骨¶
　皮各五分夏加黄芩五分入薑仍與四物加炒栢童¶
　便竹瀝薑汁二藥晝夜相間服兩月聲出而愈夫患¶
　乾咳𠻳聲啞不可謂肺無火邪也不可謂隂不受傷¶
　也服人參兩月不可謂不多也又何如不死又一壯¶
　年因勞倦不得睡欬痰如膿聲不出時春寒醫與小¶
<pb:KR3e0076_WYG_010-18a>¶
　青龍湯㗋中有血絲腥氣逆上漸有血線自口右邊¶
　出晝夜十餘次脉弦大散弱左大為甚此勞倦感寒¶
　强以辛甘燥熱之劑動其血不治恐成肺痿遂以參¶
　蓍歸术芍藥陳皮生甘草帶節麻黄煎入藕汁服二¶
　日𠻳止去麻黄與四日血除但脉散未收食少倦甚¶
　前藥除藕汁加黄芩砂仁半夏半月而愈夫欬嗽如¶
　膿聲不出者不可謂肺不熱也又以甘辛燥熱動其¶
　血不可謂血不病也服參蓍亦不可謂不多也又復¶
<pb:KR3e0076_WYG_010-18b>¶
　何如而不死凡此諸病以王氏言之未免皆作酒色¶
　傷隂而用滋隂㵼火之藥然而丹溪率以參蓍等劑¶
　治之而愈並不見其助火増病者盖病有所當用不¶
　得不用也雖勞嗽吐紅亦有所不避焉耳古今治癆¶
　莫過于葛可久其保真湯獨參湯何嘗廢人參而不¶
　用但詳其所挾之症何如耳豈可謂其甘温助火一¶
　切棄而不用哉肺受火邪忌用人參其源又出于海¶
　藏本草湯液之所云而丹溪實繹其義不期流弊至¶
<pb:KR3e0076_WYG_010-19a>¶
　于此又嘗因是而推廣之丹溪曰蒼黒之人多服參¶
　蓍恐助火邪而爍真隂肥白之人多服冄好此固然¶
　矣考其嘗治一人形瘦色黒素多酒不困年半百有¶
　别舘一日大悪寒發戰言渇不飲脉大而弱又右關¶
　稍實畧數重則濇以王氏觀之以形色論之正合滋¶
　隂㵼火之法而丹溪謂此酒熱内欎不得外泄由表¶
　熱而虚也用黄芪二兩乾葛一两煎飲之大汗而愈¶
　既不以蒼黒忌用參茋為拘亦不以酒色傷隂忌服¶
<pb:KR3e0076_WYG_010-19b>¶
　參茋為禁是知丹溪立言以示人者法之常施治而¶
　不以法為拘者善應變也王氏但知其立法之常而¶
　未察其治不以法為拘之變故於參茋等劑每每畏¶
　首畏尾若不敢投盖亦未之考也雜著所制諸方雖¶
　未盡廢參茋察其用處必須脉細㣲而遲者方始用¶
　也然而東垣丹溪之用參茋亦不専在于此東垣曰¶
　血虚脉大症象白虎誤服白虎湯者必死乃用黄茋¶
　六錢當歸一錢名曰當歸補血湯以治之是血虚脉¶
<pb:KR3e0076_WYG_010-20a>¶
　大東垣亦嘗用黄茋矣丹溪曰一人滯下一夕昏仆¶
　目上視溲注汗洩脉大無倫此隂虚陽暴絶也盖得¶
　之病後酒色灸氣海服人參數觔而愈是隂虚脉大¶
　丹溪亦嘗用人參矣豈必脉之細㣲遲者而後用哉¶
　考之本草仲景治亡血脉虚以人參補之取其隂生¶
　于陽甘能生血故血虚氣弱仲景以人參補之是知¶
　人參不惟補氣亦能補血况藥之為用又無定體以¶
　補血佐之則補血以補氣佐之則補氣是以黄茋雖¶
<pb:KR3e0076_WYG_010-20b>¶
　専補氣以當歸引之亦從而補血矣是以東垣用黄¶
　茋六錢只以當歸一錢佐之則名曰補血湯可見黄¶
　茋功力雖大分兩雖多為當歸所引不得不從之補¶
　血矣矧人參功兼補血者耶人參性味不過甘温非¶
　辛熱比也稍以寒涼佐之必不至助火如此之甚積¶
　温成熱若中病則已亦無是也夫芎歸味辛甘温或¶
　用治勞熱血虚之病並無所疑然辛主耗散本非血¶
　虚所冝彼人參甘温而味不辛比之芎歸孰輕而孰¶
<pb:KR3e0076_WYG_010-21a>¶
　重哉抑勞嗽吐血隂虚之病亦有始終不用人參莫¶
　克全其生者何也或肉食不節則古人所謂厚味厝¶
　熱也或房勞不逺則古人所謂縱欲傷生也二者不¶
　謹而獨致畏于人參是謂不能三年之䘮而緦小功¶
　之察何其謬邪噫醫之用藥固所當審不可輕視人¶
　之死生如咳嗽失血等症若果脾胃强徤飲食無阻¶
　則當從王氏所論與之滋隂㵼火固無不可設或上¶
　兼嘔逆中妨飲食下生泄㵼汗自泄而洗洗惡寒四¶
<pb:KR3e0076_WYG_010-21b>¶
　肢倦而兀兀多睡則又當從隂虚陽虚權其輕重而¶
　兼治之可也苟不知此而専主乎王氏未免陷于一¶
　偏而有無窮之患矣故予不得不極論之莫辭乎僣¶
　踰之罪焉¶
虚損治法¶
　脉虚者以牛膝紅花川芎補之　骨虚者蓯蓉𤨏陽¶
　虎骨補之　筋虚木𤓰杜仲破故紙龜板補之　肉¶
　虚山藥大棗甘草　皮毛虚者括蔞桂枝黄茋　氣¶
<pb:KR3e0076_WYG_010-22a>¶
　虚人參黄茋附子　血虚當歸地黄芍藥　津虚天¶
　花粉𤣥參升麻麥冬　髓虚五味子地黄當歸補之¶
秦越人曰損其肺者益其氣四君子加黄茋麥冬五味¶
　子山藥之類　損其心者益其營衛八珎湯加枸杞¶
　子酸棗仁石斛栢子仁　損其脾者調其飲食適其¶
　寒温二陳湯或加白术益智白芍砂仁人參　損其¶
　肝者緩其中四物湯倍加白芍甘草枸杞子山茱茰¶
　　損其腎者熟地黄牛膝人參五味子兎絲子蓯蓉¶
<pb:KR3e0076_WYG_010-22b>¶
　之類此補五臟虚損之大槩也¶
凡心虚者恍惚憂煩少顔色或驚悸多汗冝人參養營¶
　湯歸神丹養心丸之類　虚而熱煩而渇者十全大¶
　補湯　心懸如大飢之狀者平補鎮心丹主之¶
肺虚者呼吸少氣閧然喘乏欬嗽嗌乾冝以紫苑散調¶
　其氣　若短氣少氣不足以息者四君子湯氣促氣¶
　短上焦虚而熱者加生脉散虚而寒者十全大補湯¶
　表虚不任風寒者黄茋建中湯皮膚灼熱不耐風寒¶
<pb:KR3e0076_WYG_010-23a>¶
　補中益氣湯　皮膚乾燥日漸黒瘦麥門冬飲子咽¶
　㗋乾者亦同津液不到咽者四君子加五味子桔梗¶
脾虚者面黄肌瘦吐利清冷腹脹腸鳴四肢無力飲食¶
　少進冝益黄散或參苓白术散加木香藿香附子¶
　食後便卧精神短少補中益氣湯加砂仁　手足痠¶
　軟行步欹側四君子湯黄茋湯　手足顫振筋惕肉¶
　&KR0008;似風以十全大補湯　手足痠軟不耐勞役一有¶
　動作多汗困熱十全大補湯　臟腑不調中氣不運¶
<pb:KR3e0076_WYG_010-23b>¶
　病久不能食理中丸少加附子¶
肝虚者目眩筋攣面青恐懼如人將捕之狀冝六味地¶
　黄丸加牛膝肉桂人參川歸木𤓰主之　眼昏少精¶
　神無比山藥丸目中溜火視物昏花寢汗憎風行步¶
　不正卧而多驚補益腎肝丸　視物不明筋弱隂痿¶
　隂下濕癢八味地黄丸¶
腎虚者背脊腰膝厥逆而痛耳鳴精滑小便頻數冝八¶
　味地黄丸去附子加鹿茸五味子山藥以生其精¶
<pb:KR3e0076_WYG_010-24a>¶
　若腰背肩脾頭痛不任房事十全大補湯腰胯腿膝¶
　無力牛膝丸脚膝痠軟下元虚冷八味地黄丸脚弱¶
　脛痠無比山藥丸腎冷精虚陽事不舉還少丹離珠¶
　丹金鎻正元丹三才封體丹選用夣遺白濁巴㦸丸¶
　小便如泔寒精自出小兎絲子丸小便頻而遺十全¶
　大補湯加益智¶
東垣謂補腎不若補脾縁脾處于中焦上交于心下交¶
　于腎道家交媾心腎以脾為黄婆正是此意¶
<pb:KR3e0076_WYG_010-24b>¶
何栢齋曰丹溪論虚損之症歸之隂虚其言亦有所取¶
　盖以精血為隂也但所製補隂丸専用寒涼則偏矣¶
　夫五榖化為精血非火不能虚損之微者真火尚存¶
　服寒涼猶可虚損之甚者真火已虧藥用寒涼豈能¶
　使之化為精血以補其虚乎或問士大夫率喜服補¶
　隂丸何也曰虚損之症皆下寒上熱所謂火水不交¶
　者也其重感于寒者則下焦作痛不感寒者則不痛¶
　至于上焦燥熱則一也上焦方苦煩熱初得寒涼則¶
<pb:KR3e0076_WYG_010-25a>¶
　暫快遂以為藥之功故喜服之久而下注則下元愈¶
　寒火熱為寒迫而上行使上焦復熱愈甚展轉反覆¶
　遂致沉痼而不可救盖暗受其害而不覺也然則治¶
　之柰何曰補以寒涼佐以温熱補三佐二空心涼服¶
　所謂熱因寒用者也久則精生熱退而病愈矣雖然¶
　虚損之疾起于過用必慎房勞簡思慮節飲食庶服¶
　藥有功毋獨恃藥餌也¶
生生子曰心者萬化萬物萬象之主内經靈蘭秘典曰¶
<pb:KR3e0076_WYG_010-25b>¶
　心者君主之官神明出焉主明則下安主不明則十¶
　二官危是故五臟系皆通于心心通五臟系也五藏¶
　一有不平心即應之補心之方前哲固不少矣然未¶
　能貫通乎五臟也惟趙敬齋有補心丸一方極其縝¶
　宻可以為法特附于此以為凖標¶
補心丸¶
　麥冬(二兩/半)逺志(甘草/湯煮)石菖蒲　香附子(童便浸/二兩)天冬¶
　　括蔞根　白术　貝母　熟地　茯神　地骨皮¶
<pb:KR3e0076_WYG_010-26a>¶
　(各一/兩半)人參　川歸　牛膝　黄蓍(各一/兩)木通(八/錢)¶
　　右方能安養心神又治心氣不足驚恐徤忘俱為¶
　　細末大棗肉為丸梧桐子大每酒或圓眼湯吞五¶
　　七十丸此方不但補心兼治五臟無偏勝之弊可¶
　　以久服¶
　　論精氣奪則虚¶
奪謂精氣减少如奪去也出内經通評虚實論¶
　人禀冲和之氣而生身有三曰元精曰元氣曰元神¶
<pb:KR3e0076_WYG_010-26b>¶
　者本身中之真精真氣真脉也夫精乃臟腑之真非¶
　榮血之比故曰天癸氣乃臟腑之大經為静静之主¶
　故曰神機脉為天真委和之一氣經謂其名有三曰¶
　命之本氣之神形之道其機運升降皆隨氣而動因¶
　血而榮精氣資始相生不失以養一身為人之司命¶
　形質之體用也至若精不足則氣失資化氣不足則¶
　血失所榮血不足則氣無所附天真散亂則氣精神¶
　無禀命矣是以相生長養之道精化氣氣生神而皆¶
<pb:KR3e0076_WYG_010-27a>¶
　禀乎身之腑臟之真也夫氣血從乎營衛營衛又宗¶
　乎經隧營衛者精氣之化為先天清濁之始經隧者¶
　胃之水榖之化此經隧不能生營衛營衛不能不散¶
　而養經脉經脉不能不順而資天真為生養&KR0636;容造¶
　化形質理之然也凡人之視聴言動壯壽皆此理之¶
　常也疾病盲瞶闗格夭折皆此理之失也故有精神¶
　氣血不足則病真脉散亂則死者皆由平日攝養之¶
　過與不及動止之過踰常度也經云出入廢則神機¶
<pb:KR3e0076_WYG_010-27b>¶
　化㓕升降息則氣立孤危然房勞甚則精血竭而神¶
　無所依氣無所附則忽致暴絶也竊嘗第究先哲經¶
　義濟生㣲㫖益氣之補肺補精之滋腎皆資其化源¶
　也盖人精血而常不足加之數奪其真資化失則榮¶
　氣乃虚虚則衛氣不固精亦滑脱腎氣竭而隂㣲不¶
　能與胃氣上升以接清陽之氣故病多頭重或痛氣¶
　弱而食少元氣下陷脉即㣲弱外欲絶而虚洪或見¶
　損脉此實元精不足之所致非有外感賊邪之病也¶
<pb:KR3e0076_WYG_010-28a>¶
　　論形氣不足有餘用補㵼法¶
東垣曰黄帝云形氣之逆順柰何岐伯曰形氣不足病¶
　氣有餘是邪勝也急㵼之形氣有餘病氣不足急補¶
　之形氣不足病氣不足此隂陽俱不足也不可刺之¶
　刺之重不足重不足則隂陽俱竭血氣皆盡五臟空¶
　虚筋骨髓枯老者絶㓕壯者不復矣形氣有餘病氣¶
　有餘此謂隂陽俱有餘也急㵼其邪調其虚實故曰¶
　有餘者㵼之不足者補之此之謂也¶
<pb:KR3e0076_WYG_010-28b>¶
夫形氣者氣謂口鼻中喘息也形謂皮肉筋骨血脉也¶
　形勝者為有餘消痩者為不足其氣者審口鼻中氣¶
　勞役如故為氣有餘也若喘息氣促氣短或不足以¶
　息者為不足故曰形氣也乃人之身形中氣血也當¶
　補當㵼全不在于此只在病勢潮作之時病氣増加¶
　者是邪氣勝也急當㵼之如潮作之時精神困弱言¶
　語無力及懶語者是真氣不足急當補之若病人形¶
　氣不足病來潮作之時病氣亦不足此乃隂陽俱不¶
<pb:KR3e0076_WYG_010-29a>¶
　足也禁用針冝補之以甘藥不可以盡劑不已臍下¶
　一寸五分氣海穴取之(已上出玉/機微義)¶
　　癆瘵¶
癆瘵之病非止一端其始也未有不由氣體虚弱勞傷¶
　心腎又有外感風寒暑濕之氣或先為瘧疾以致咳¶
　嗽邪氣入裏失于調理又不能保養過于房勞傷于¶
　飲食而成勞瘵之候其為証也令人肌肉羸瘦皮毛¶
　乾枯寒熱盗汗遺洩白濁或腹中有塊或腦後兩邊¶
<pb:KR3e0076_WYG_010-29b>¶
　有小結核或聚或散或欬吐膿血其傳變不可勝言¶
　也治冝保和湯保真湯秦芁扶羸湯黄茋鱉甲散清¶
　骨散之類選用¶
節齋云男子三十嵗前後色慾過度損傷精血必主隂¶
　虚火動之病睡中盗汗午後發熱哈哈欬嗽倦怠無¶
　力飲食少進甚則痰涎帶血咯唾出血或欬血吐血¶
　衂血身熱脉沉數肌肉消痩此名癆瘵最重難治輕¶
　者用藥數十服重者期以嵗月然必病人愛命堅心¶
<pb:KR3e0076_WYG_010-30a>¶
　定志絶房室息妄想戒惱怒節飲食以自培其根否¶
　則雖服良藥無效也此病治之于蚤則易若到肌肉¶
　消爍沉困着床尺脉沉取細數則難為矣¶
丹溪云此隂虚之極痰與血病亦或有蟲者其傳屍一¶
　證不可云無傳屍一證最為惡疾世有闔門盡死古¶
　方雖有天靈盖等散専治此疾其得生者亦千百中¶
　之一二耳¶
𤣥珠經曰骨蒸之極聲嗄咽痛面黧脉躁直視汗出如¶
<pb:KR3e0076_WYG_010-30b>¶
　珠喘乏氣促出而無入毛焦唇反此皆不治之症雖¶
　有神醫亦無如之何矣¶
千金方云夫衆疾聚積皆起于虚虚生百病積者五臟¶
　之所積聚者六腑之所聚如斯等疾多從舊方不假¶
　増損虚而勞其弊萬端冝應隨病増减聊復審其冷¶
　熱記其増損之主耳虚勞而頭痛復熱加枸杞萎㽔¶
　虚而欲吐加人參虚而不安亦加人參虚而多夢紛¶
　紜加龍骨虚而多熱加地黄牡蠣地膚子甘草虚而¶
<pb:KR3e0076_WYG_010-31a>¶
　冷加當歸芎藭乾　虚而損加鍾棘刺蓯蓉巴㦸天¶
　虚而大熱加黄芩天門冬虚而多忘加茯神逺志虚¶
　而驚悸不安加龍齒沙參紫石英小草若冷則用紫¶
　石英小草若客熱則用沙參龍齒不冷不熱皆用之¶
　虚而口乾加麥門冬虚而吸吸加胡麻覆盆子栢子¶
　仁虚而多氣兼㣲欬加五味子大棗虚而身强腰中¶
　不利加磁石杜仲虚而多冷加桂心吳茱茰附子烏¶
　頭虚而勞小便赤加黄芩虚而客熱加地骨皮黄茋¶
<pb:KR3e0076_WYG_010-31b>¶
　虚而冷黄茋虚而痰復有氣用生　半夏枳實虚而¶
　小腸利加桑螵蛸龍骨雞肶胵聊叙増减之一隅處¶
　方者冝凖此¶
四君子湯　治真氣虚弱及短氣脉弱¶
　人參　黄茋　白术　茯苓(等/分)¶
　　為粗末每服五錢水一盞煎至七分食逺温服¶
生脉散¶
　人參　五味子　麥門冬¶
<pb:KR3e0076_WYG_010-32a>¶
益氣丸　治語言多損氣懶語補上益氣¶
　麥門冬(去/心)人參(各三/錢)橘紅　桔梗　炙甘草(各五/錢)五¶
　味子(二十/一粒)¶
　　右為極細末水浸&KR1339;餅為丸鷄頭子大每服一丸¶
　　細嚼津唾嚥下¶
人參黄茋湯¶
　人參(二/錢)黄茋　白术　陳皮(去白各/一錢)甘草(五/分)當歸¶
　茯苓(各一/錢)¶
<pb:KR3e0076_WYG_010-32b>¶
　　右㕮咀水煎空心服¶
四物湯　益营衛滋氣血¶
　熟地黄(補血如臍下痛非此不/能除乃通腎經之藥)當歸(如血刺痛/非此不除)川芎¶
　(治風泄肝木也如血/虚頭疼非此不能除)芍藥(和/血)¶
　　右為粗末水煎¶
三才丸¶
　天門冬　地黄　人參(等/分)¶
　　為末蜜丸空心服¶
<pb:KR3e0076_WYG_010-33a>¶
八物湯(偶方四物四君/子二方和合也)¶
　白术　茯苓　人參　黄茋　當歸　芍藥　川芎¶
　　地黄¶
　　右為散每用五錢水煎食後服¶
虚勞憂思諸不足黄茋建中湯主之¶
　黄茋(三/兩)桂枝(二/兩)芍藥(六/兩)甘草(炙二/兩)大棗(十二/枚)生薑(二/兩)¶
　膠飴(一/升)¶
　　右水七升煮取三升去渣納膠飴更上㣲火消解¶
<pb:KR3e0076_WYG_010-33b>¶
　　温服一升日三服　氣短胷滿者加生薑　腹滿¶
　　者去棗加茯苓(一兩/半)及療肺虚損不足補氣加半¶
　　夏(一/兩)¶
東垣治脉弦自汗四肢發熱或皮毛枯槁髮脱落冝黄¶
　茋建中湯¶
仲景虚勞裏急悸衂腹中痛夣失精四肢酸疼手足煩¶
　熱咽口乾燥小建中湯主之¶
　桂枝　甘草(炙各/三錢)白芍藥(六/錢)大棗(二/枚)生薑(二/錢)阿膠(炒/一)¶
<pb:KR3e0076_WYG_010-34a>¶
　(合/)¶
　　水煎服¶
雙和散　補血益氣治虚勞少力¶
　黄茋　熟地黄　當歸　川芎(各一/錢)白芍藥(錢/半)官桂¶
　　甘草(各七/分)¶
　　右為粗末每服四大錢水一鍾半生薑三片棗三¶
　　枚煎至八分服此是建中四物二方凡傷寒瘧疾¶
　　中暑大疾之後虚勞氣乏以此調治皆驗不熱不¶
<pb:KR3e0076_WYG_010-34b>¶
　　冷温而有補¶
十全大補散　治心肺損男子婦人諸虚不足五勞七¶
　傷不進飲食久病虚損時發潮熱氣攻骨脊拘急疼¶
　痛夜夢遺精面色痿黄脚膝無力喘嗽中滿脾腎氣¶
　弱五心煩悶並皆治之(方見/痿門)¶
八物湯　治心肺虚損皮聚而毛落血脉虚損婦人月¶
　水愆期益氣和血　方見前¶
金剛丸　治腎損骨痿不能起床益精補腎　方在痿¶
<pb:KR3e0076_WYG_010-35a>¶
　門¶
牛膝丸　治肝腎損骨痿不能起床筋緩不能收持冝¶
　益精緩中¶
　牛膝(酒/浸)蓽薢　杜仲(炒/)蓯蓉(酒/浸)兎絲子(酒/浸)沙苑蒺藜¶
　　防風(等/分)桂(一/分)¶
　　右末酒煮猪腰子為丸桐子大每服五七十丸空¶
　　心酒下¶
煨腎丸　治肝腎損及脾食榖不化冝益精緩中消榖¶
<pb:KR3e0076_WYG_010-35b>¶
　及腰痛不起者神效¶
　即牛膝丸加葫蘆巴補骨脂丸法亦同¶
　　右隂陽虚損諸方盖謂虚而無熱者設也若虚而¶
　　有熱者作虚熱治之¶
補腎丸¶
　龜板(酒炙/四兩)知母(酒浸/炒)黄栢(炒焦各/三兩)乾薑(一/兩)¶
　　右為末粥丸一方無　有側栢葉用地黄膏為丸¶
補血丸¶
<pb:KR3e0076_WYG_010-36a>¶
　龜板(酒炙/黄)黄栢(炒/)知母(炒各/三兩)生乾薑(一/兩)杜牛膝(二/兩)¶
　　為末粥丸¶
固真丸¶
　龜板(醋炙/二兩)虎骨(酥炙/一兩)蒼耳(酒蒸九/次三兩)生地(薑汁/製炒)栢皮(半/兩)¶
　烏藥(半/兩)乾薑(三/錢)¶
　　為末薑汁糊丸¶
三才封髓丹　降心火益腎水¶
　麥門冬(去/心)　熟地　人參(各半/兩)黄栢(炒三/兩)炙甘草(七/錢)¶
<pb:KR3e0076_WYG_010-36b>¶
　(半/)縮砂仁(一兩/半)¶
　　為細末糊丸梧子大每服五十丸用蓯蓉半兩作¶
　　片酒浸一宿次日煎三五沸去渣送下空心服¶
八味丸　治腎氣虚乏下元傷憊臍下疼痛夜多漩溺¶
　脚膝緩弱面色痿黄或黧黒及虚勞不足渇欲飲水¶
　腰重疼痛小腹急痛小便不利並冝服之脾惡濕腎¶
　惡燥古人制方益腎皆濕潤之藥也故八味丸仲景¶
　謂之腎氣丸以熟地黄為主¶
<pb:KR3e0076_WYG_010-37a>¶
　熟地黄(半/斤)肉桂　附子(各一/兩)牡丹皮　澤㵼　白茯¶
　苓(各三/兩)山茱茰(四/兩)乾山藥(四/兩)¶
　　右八味為細末煉蜜丸皆君主之藥也若不依易¶
　　老加减服之終不得效若加五味子為腎氣丸述¶
　　類象形之劑也益火之源以消隂翳壯水之主以¶
　　制陽光此補五臟不足之劑易老迭為賔主是得¶
　　仲景立方之心拘之以地黄為君則不效也¶
錢氏地黄丸加减法　如陽事多痿不振依今方然夏¶
<pb:KR3e0076_WYG_010-37b>¶
　月减附子(三停精完全减/桂附只六味)血虚隂衰熟地黄為君¶
　精滑山茱茰為君　小便或多或少或赤或黄或白¶
　茯苓為君　小便淋漓澤㵼為君　心虚腸胃積熱¶
　心火熾盛心氣不足牡丹皮為君　皮膚澁乾山藥¶
　為君　已上言為君者其分兩用八兩其乾地黄只¶
　依為臣分兩餘皆同¶
離珠丹(又名神/珠丹)治下焦陽氣虚乏臍下冷痛足胻寒¶
　杜仲(炒去絲/三兩)萆薢(二/兩)訶子(炮五/个)龍骨(一/兩)破故紙　巴¶
<pb:KR3e0076_WYG_010-38a>¶
　㦸(酒浸去心/各三兩)胡桃(一百个/去皮)硃砂(另研一/兩半)縮砂仁(半/兩)¶
　　右為末酒為丸梧桐子大硃砂為衣每服三十丸¶
　　空心温鹽湯任下¶
水芝丸(又名玉女長/春不老丹)牛膝根汁蒼耳根汁各二碗不可¶
　入水和一處磁器熬成膏如稠蜜金櫻子為末半觔¶
　用不去皮蓮子實入雄猪肚内蒸熟取蓮子晒乾四¶
　兩和前二味膏子丸如梧子大温酒下二十丸一月¶
　身和暖一月覺精神服一料騐甚¶
<pb:KR3e0076_WYG_010-38b>¶
龍虎丸　補下焦¶
　白芍　陳皮(各二/兩)𤨏陽　當歸(各一/兩半)知母(酒/炒)熟地(各/三)¶
　(兩/)虎骨(酒浸酥/炙一兩)黄栢(半斤/鹽炒)龜板(四兩酒/浸酥炙)¶
　　右為末酒煮羊肉搗汁丸服(冬月加乾/薑半兩)¶
補隂丸¶
　黄栢　側栢　烏藥葉(各二/兩)苦參(三/兩)龜板(酒炙/五兩)黄連¶
　(半/兩)冬加乾薑夏加縮砂¶
　　右為末地黄膏丸梧子大¶
<pb:KR3e0076_WYG_010-39a>¶
又方¶
　黄栢(半斤鹽/酒炒)知母(酒浸/炒)熟地(各三/兩)陳皮　白芍(炒/)龜¶
　板(四兩酒/浸炙)牛膝(各二/兩)𤨏陽　當歸(各一/兩半)虎骨(一兩酒/浸酥炙)¶
　　為末酒煮羊肉為丸每服五十丸鹽湯下冬加乾¶
　　薑半兩¶
又方　治體弱肌肥壯血虚脉大¶
　龜板(三/兩)生地　白芍(各一/兩半)側栢(酒/浸)烏藥葉(酒蒸各/七錢半)¶
　　右除生地細切熬膏餘皆作末同搗為丸以白术¶
<pb:KR3e0076_WYG_010-39b>¶
　　四錢香附一錢半煎湯下¶
𤨏陽丸¶
　龜板(炙/)知母(酒/炒)黄栢(酒炒各/一兩)虎骨(炙/)牛膝(酒/浸)杜仲(薑/炒)¶
　𤨏陽(酒浸/五錢)破故紙　續㫁(酒浸各/二錢半)當歸(一/兩)地黄(二/兩)¶
　　為末酒糊丸梧子大每服五十丸¶
補心丸¶
　硃砂(二錢/半)𤓰蔞(五/錢)黄連(三/錢)歸身尾(三錢/半)¶
　　右為末猪心血為丸¶
<pb:KR3e0076_WYG_010-40a>¶
濟隂丸¶
　黄栢(酒炒二/兩七錢)龜板(炙一兩/三錢半)陳皮　虎骨(酥炙各/七錢)當歸¶
　　知母(酒/炒)𤨏陽(各一/兩)牛膝　兎絲子(酒浸各一/兩三錢半)山藥¶
　　白芍　砂仁　杜仲(炒/)黄茋(鹽水炒/各七錢)破故紙(炒三/錢半)¶
　枸杞子(五/錢)熟地(七/錢)¶
　　右為末以芐黄膏為丸每服七十丸¶
茯神湯　治脉虚極或欬則心痛㗋中介介或腫¶
　人參　黄茋　茯神　逺志　麥冬　通草　桔梗¶
<pb:KR3e0076_WYG_010-40b>¶
　　甘草(等/分)¶
　　薑三片水煎¶
無比山藥丸　治諸虚百損五勞七傷肌體消痩膚燥¶
　脉弱¶
　赤石脂　茯苓　澤㵼　山茱茰　牛膝(酒/浸)　巴㦸¶
　(去心各/一兩)山藥　杜仲(炒去/)兎絲子　熟地(各三/兩)蓯蓉¶
　(四兩/酒浸)五味子(二/兩)¶
　　右為末煉蜜丸梧子大每服五十丸空心酒下¶
<pb:KR3e0076_WYG_010-41a>¶
還少丹　大補真氣虚損肌體痩弱¶
　肉蓯蓉　逺志(去/心)茴香　巴㦸　山藥　枸杞　石¶
　菖蒲　熟地　牛膝　杜仲(炒/)楮實　茯苓　五味¶
　子　山茱茰(各等/分)¶
　　為末煉蜜同棗肉為丸梧子大每服三五十丸温¶
　　酒或鹽湯下日三服此藥平補力衰體倦小便渾¶
　　濁冝服之有熱加山梔子一兩心氣不寜加麥冬¶
　　一兩少精神倍加五味子一兩陽弱加續㫁一兩¶
<pb:KR3e0076_WYG_010-41b>¶
巴㦸丸　治腎肝俱虚收歛精氣補戢真陽充肌膚進¶
　食止汗¶
　五味子　巴㦸(去/心)蓯蓉　人參　熟地　白术　兎¶
　絲子　覆盆子　益智(炒/)骨碎補(去/毛)茴香(各一/兩)白龍¶
　骨(二錢/半)牡蠣(煆二/錢)¶
　　右為末煉蜜丸梧子大每服五十丸空心鹽湯下¶
八味定志丸　補益心神安定魂魄治痰去胷中邪熱¶
　理肺腎¶
<pb:KR3e0076_WYG_010-42a>¶
　人參　菖蒲　逺志　茯神　茯苓(各一/兩)白术　麥¶
　冬(各半/兩)硃砂(一/錢)牛黄(二錢/另研)¶
　　右為末煉蜜為丸梧子大每以米飲下三十丸¶
　　若髓竭不足加生地當歸　若肺氣不足加天麥¶
　　二冬五味子　若心氣不足加人參茯神菖蒲¶
　　若脾氣不足加白术白芍益志　若肝氣不足加¶
　　天麻川芎　若腎氣不足加熟地逺志牡丹皮¶
　　若膽氣不足加細辛酸棗仁地榆　若神昏不足¶
<pb:KR3e0076_WYG_010-42b>¶
　　加硃砂茯神預知子¶
海藏大五補丸　補諸虚不足¶
　天冬　麥冬　茯神　逺志　菖蒲　人參　益¶
　智　枸杞子　地骨皮　熟地黄¶
　　右為末蜜丸梧子大空心酒下三十丸數服後以¶
　　七宣丸泄之¶
補腎丸(有效/不燥)¶
　熟地　兎絲子(酒浸各/八兩)歸身(三兩/半)蓯蓉(酒浸/五兩)黄栢(酒/炒)¶
<pb:KR3e0076_WYG_010-43a>¶
　知母(酒浸各/一兩)破故紙(酒炒/五錢)山茱茰(三兩/五錢)¶
　　右為末酒糊丸梧子大每服五十丸¶
小兎絲子丸　治腎氣虚損目眩耳鳴四肢倦怠夜夢¶
　遺精又云心腹脹滿脚膝痿緩小便滑數股内温痒¶
　水道澁痛小便出血時有遺瀝並冝服之¶
　石蓮子肉(二/兩)兎絲子(酒浸/五兩)白茯苓(一/兩)山藥(二兩七錢/半打糊)¶
　　右為末山藥糊丸梧子大每服五十丸空心鹽湯¶
　　下脚無力木𤓰湯下¶
<pb:KR3e0076_WYG_010-43b>¶
人參養榮湯　治積勞虚損四肢倦怠肌肉消痩面少¶
　顔色吸吸短氣飲食無味¶
　白芍(三/兩)　當歸　陳皮　黄茋　桂心　人參　白¶
　术　炙甘草(各一/兩)熟地黄　五味子　茯苓(各七/錢半)逺¶
　志(五/錢)　生薑三片棗一枚水煎　若遺精加龍骨¶
　　咳𠻳加阿膠¶
固精丸　治心神不安腎虚自泄精¶
　知母(炒/)黄栢　牡蠣(煅/)龍骨　芡&KR2521;　蓮蕋　茯苓¶
<pb:KR3e0076_WYG_010-44a>¶
　逺志(去心各/三錢)　一方加山茱茰肉三錢¶
　　右為末煮山藥糊丸梧子大硃砂為衣每服五十¶
　　丸¶
沉香百補丸¶
　熟地(六/兩)兎絲子(四/兩)杜仲(炒/)山藥　當歸　蓯蓉(各三/兩)¶
　知母(炒/)黄栢(酒/炒)人參(各二/兩)沉香(一/兩)¶
　　右為末酒糊丸¶
滋腎百補丸¶
<pb:KR3e0076_WYG_010-44b>¶
　當歸(四兩/酒浸)兎絲子(四兩/酒浸)知母　黄栢(酒炒/褐色)山藥　菊¶
　花　楮實　杜仲(炒各/二兩)沉香(五/錢)青鹽(一兩/炒)熟地(八/兩)¶
　　右為末酒糊丸或煉蜜丸服¶
明目益腎丸¶
　枸杞子　當歸(酒/浸)生地(酒浸各/一兩)五味子　山藥　巴¶
　㦸(去/心)甘菊花　天門冬　人參(各五/錢)知母　黄栢(俱/酒)¶
　(炒各/七錢)茯神　兎絲子(酒浸各/一兩)¶
　　右為末蜜丸梧子大空心鹽湯下五十丸¶
<pb:KR3e0076_WYG_010-45a>¶
固真丸　治腎經虚損真元不足¶
　鹿角膠(二/兩)鹿角霜(一/斤)茯苓(五/兩)¶
　　右為末將膠水為丸梧子大空心米湯或酒服下¶
　　一百丸¶
地芝丸　和顔色利血氣調百節黒髮堅齒逐風散氣¶
　生地黄　天門冬(各八/兩)甘菊花　枳殻(麩炒各/四兩)¶
　　右為末酒糊丸梧子大空心酒服下三十丸¶
黄連茯苓丸　壯水源降心火¶
<pb:KR3e0076_WYG_010-45b>¶
　黄連　白茯苓(各五/兩)破故紙(炒/)菖蒲(各五/錢)¶
　　右為末酒糊丸梧子大空心温水下¶
栢子仁丸　補益元氣充實肌膚¶
　山茱茰(四/兩)栢子仁(㣲/炒)逺志(去心各/半兩)覆盆子　山藥(各/一)¶
　(兩取/末)¶
　　右為末將山藥白麺同酒糊丸梧桐子大每服三¶
　　十丸温酒下¶
八物腎氣丸　平補腎氣堅齒駐顔¶
<pb:KR3e0076_WYG_010-46a>¶
　熟地黄(半/斤)山茱茰　山藥(各四/兩)五味子　桂(各二/兩)澤¶
　㵼　牡丹皮　白茯苓(各三/兩)¶
　　右為末蜜丸服¶
肉蓯蓉丸　壯元氣養精神¶
　蓯蓉(二兩/酒浸)山茱茰　楮實子　枸杞子　山藥　地¶
　膚子　五味子　覆盆子　兎絲子　蓽薢　狗脊¶
　(去/毛)逺志(去/心)破故紙(炒/)石菖蒲　熟地　杜仲(去粗皮/炒去)¶
　石斛(去/根)白茯苓　牛膝(酒/浸)澤㵼　栢子仁(炒各/一兩)¶
<pb:KR3e0076_WYG_010-46b>¶
　　右為末酒糊丸梧桐子大每服六七十丸空心温¶
　　酒下¶
益壽地仙丹　補五臟填骨髓續絶傷黒髭髪清頭目¶
　聦耳聴¶
　肉蓯蓉(四兩/酒浸)甘菊花　巴㦸(去心各/三兩)枸杞子(二/兩)¶
　　右為末蜜丸梧子大每服三十丸空心鹽湯下温¶
　　酒亦可¶
秘真丸　治腎水真隂本虚心火陽狂過甚心有所欲¶
<pb:KR3e0076_WYG_010-47a>¶
　速于感動應之于腎疾于施泄此藥秘固真元降心¶
　火益腎水¶
　蓮蕋　半夏(泡各/一兩)白茯苓(五/錢)砂仁(五/錢)益智仁(一/兩)黄栢¶
　(酒炒/二兩)甘草(炙二/兩)猪苓(二錢/半)¶
　　右為末水浸蒸餅丸梧子大每服五十丸空心酒¶
　　下¶
固本丸　此方常服甚有補益但因效遲而有痰者往¶
　往膩膈殊不知製方有法耳¶
<pb:KR3e0076_WYG_010-47b>¶
　懐生地黄(擇新肥者/竹刀切)麥門冬(去心各一斤半用淡酒/浸一日鹽点湯泡一日)¶
　懐熟地黄　天門冬(去心膜各一斤半用生薑自/然汁浸二日醇酒浸二日)¶
　　右四味俱不犯鉄器浸足同磨或擂以渣盡為度¶
　　旋加水亦如造漿粉之法(少加杏仁/易澄脚矣)共取澄底藥¶
　　泥晒乾為末取净一觔人參(另為末/四兩)右五味煉蜜¶
　　丸梧桐子大每服百九空心酒送下¶
壯陽丹　此藥强壯陽道固暖精血冝二三日用一服¶
　或與固精丸間服¶
<pb:KR3e0076_WYG_010-48a>¶
　肉蓯蓉(酒浸/一宿)五味子　蛇床子　逺志　蓮蕋　兎¶
　絲子(酒浸一宿蒸半日/搗爛晒另研為末)益智仁(各一/兩)山藥(二/兩)沉香(五/錢)¶
　　右為細末煉蜜丸如梧桐子大每服五十丸空心¶
　　温酒下¶
固精丸　此藥益隂固精壯陽補腎可常服又能生子¶
　蓮蕋(四兩揀净/用新者)山茱茰肉(四兩用肥者/酒浸去核)覆盆子(四兩/酒浸)¶
　(蒸去/蔕穰)兎絲子(一兩酒浸一宿蒸/半日搗爛晒乾)芡實(五百枚/去壳)破故紙¶
　(五錢炒/㣲香)白蒺藜(五錢去角/刺㣲炒)五味子(揀紅潤/者五錢)¶
<pb:KR3e0076_WYG_010-48b>¶
　　右為細末煉蜜丸舂千餘下丸如梧桐子大每服¶
　　五十丸空心温酒白湯任下¶
班龍丸　治真隂虚極及老人虚人常服延年益壽¶
　鹿角膠　鹿角霜　兎絲子(酒浸二/日研細)栢子仁(去/壳)熟地¶
　黄(酒浸二/日研細)¶
　　右為細末以鹿角膠入好酒烊化為丸或加蜜少¶
　　許九如梧桐子大每服五十丸空心用鹽湯或酒¶
　　送下¶
<pb:KR3e0076_WYG_010-49a>¶
天王補心丹　寜心保神益血固精壯力强志令人不¶
　忘清三焦化痰涎袪煩熱除驚悸療咽乾口燥育養¶
　精神¶
　人參　丹參　𤣥參　白茯苓(去/皮)逺志(甘草湯/煮去心)酸棗¶
　仁(炒/)百部　石菖蒲　栢子仁(去/壳)五味子　桔梗¶
　天門冬(去/心)茯神(去皮/木)當歸(酒/洗)熟地黄(酒蒸各/等分)¶
　　右為細末煉蜜每兩作五丸金箔為衣臨卧燈心¶
　　棗湯化下¶
<pb:KR3e0076_WYG_010-49b>¶
炙甘草湯　治虚勞不足汗出而悶脉結代行動如常¶
　不出百日危急者十日死¶
　炙甘草(二/錢)麥門冬(一/合)桂枝　生薑　人參　阿膠(各/一)¶
　(錢/)生地(三/錢)麻子仁(一/合)大棗(二/枚)¶
　　右㕮咀水煎入酒些小日作三四料服¶
嚴氏茋附湯　治氣虚陽弱虚汗不止肢體倦怠¶
　黄茋(蜜/炙)附子(炮各/等分)¶
　　右㕮咀每四錢加生薑水煎¶
<pb:KR3e0076_WYG_010-50a>¶
參附湯　治真陽不足上氣喘急自汗盗汗氣短頭暈¶
　人參(半/兩)附子(炮去皮/臍一兩)¶
　　右㕮咀分作三服加生薑水煎¶
瑞竹堂補氣湯　治氣虚脉浮而軟怔忡無力自汗¶
　黄茋(三兩/蜜炒)人參　甘草(炙各/半兩)麥門冬(去/心)桔梗(炒各/一兩)¶
　　右㕮咀每四錢入薑三片水煎服(三因方名/潤神散)¶
蓮心散　治虚勞或大病後心虚脾弱盗汗遺精¶
　人參　白茯苓　蓮肉　白术　甘草　黄茋　白¶
<pb:KR3e0076_WYG_010-50b>¶
　扁豆(炒/)薏苡仁(炒/)桔梗(炒/)　乾葛(炒各一/兩半)百合　桑¶
　白皮　半夏曲　乾薑(炮/)山藥(炒/)五味子　木香¶
　杏仁(炒/)白芷　神曲(炒/)丁香(各一/兩)當歸(半/兩)¶
　　右每服三錢生薑三片棗同煎空心温服¶
黄茋鱉甲散　治虚勞客熱肌肉消瘦四肢煩熱心悸¶
　盗汗减食口渇咳𠻳紅痰¶
　生地(三/兩)桑白皮　半夏　知母　赤芍　黄茋(各三/兩半)¶
　秦芁　白茯苓　地骨皮　柴胡(各三兩/三錢)天門冬¶
<pb:KR3e0076_WYG_010-51a>¶
　鱉甲(醋煮各/五兩)紫苑　甘草(各二/兩半)人參　肉桂　桔梗¶
　(各二兩/六錢半)¶
　　右剉每服三錢水煎服¶
清骨散　治男子婦人五心煩熱欲成癆瘵¶
　北柴胡　生地(各二/兩)人參　防風　熟地黄　赤茯¶
　苓　秦芁(各一/兩)胡黄連(半/兩)薄荷(七錢/半)¶
　　右每服四錢水煎温服¶
葛可乆先生癆症十藥神書内摘書七方¶
<pb:KR3e0076_WYG_010-51b>¶
夫人之生也禀天地氤氲之氣在乎保飬真元固守根¶
　本則萬病不生四體康健若曰不養真元不固根本¶
　疾病由是生焉且真元根本即氣血精液也余嘗聞¶
　先師有言曰萬病莫若勞症最為難治盖勞之由因¶
　人之壯年氣血完聚精液充滿之際不能保養性命¶
　日惟酒色是躭無有休息以致耗散元神虚敗精液¶
　則嘔血吐痰骨蒸體熱腎虚精竭面白頰紅口乾咽¶
　燥白濁遺精盗汗飲食艱難氣力全無謂之火盛金¶
<pb:KR3e0076_WYG_010-52a>¶
　衰重則半年而斃輕則一載而亡况醫者不究其源¶
　不窮其本或投之以大寒之劑或療之以大熱之藥¶
　妄為施治殊不知大寒則愈虚其中大熱則愈竭其¶
　内所以世之醫勞者萬無一人焉先師用藥治勞如¶
　羿之射無不中的今開用藥次第于後如嘔吐咯嗽¶
　血先以十灰散遏住如甚者須以花蕋石散止之○¶
　大抵血熱則行血冷則凝見黒則止理之必然血止¶
　之後其體必倦次用獨參湯補之令其熟睡一覺不¶
<pb:KR3e0076_WYG_010-52b>¶
　要驚動睡起病去五六分後服諸藥○保和湯止嗽¶
　寜肺保真湯補虚除熱太平丸潤肺除痿清化丸下¶
　痰消氣¶
保和湯内分血盛痰盛喘盛熱盛風盛寒盛六事加味¶
　和之¶
保真湯内分驚悸淋濁便澁遺精燥熱盗汗六事加味¶
　用之餘無加服藥之法每日仍濃煎薄荷湯灌嗽㗋¶
　中用太平丸先嚼一丸徐徐嚥下次噙一丸緩緩溶¶
<pb:KR3e0076_WYG_010-53a>¶
　化至上床時亦如此用之夜則肺竅開藥得流入竅¶
　中此訣要𦂳如痰壅却先用飴糖拌清化丸一百丸¶
　吞下次又依前噙嚼太平丸令其仰面卧而睡服前¶
　七藥後若肺有嗽可煮潤肺丸食之如常七藥之前¶
　有餘暇煮此服之亦可續煮白鳳膏食之固其根源¶
　病可之後繼以十珎丸完其根本此為收功起身之¶
　妙用也¶
十灰散　治勞症嘔血咯血嗽血先用此遏之¶
<pb:KR3e0076_WYG_010-53b>¶
　大薊　小薊　栢葉　荷葉　茅根　茜根　大黄¶
　山梔　牡丹皮　棕櫚灰(各等/分)¶
　　右燒灰存性研細用紙包碗盖地上一夕出火毒¶
　　用時先以白藕搗碎絞汁或蘿蔔搗絞汁亦可磨¶
　　真京墨半碗調灰五錢食後服病輕用此立止病¶
　　重血出升斗者如神之效¶
又方¶
　花蕋石(燒過存性/研如粉)¶
<pb:KR3e0076_WYG_010-54a>¶
　　右用童子小便一盞煎醋調末三錢極甚者五錢¶
　　食後服如男子病則和酒一半婦人病則和醋一¶
　　半一處調藥其瘀血化為黄水服此藥後其人必¶
　　踈解其病體却用後藥而補¶
獨參湯　治勞症後以此補之¶
　人參(一兩/去蘆)¶
　　右㕮咀水二鍾棗五箇煎細細服之¶
保和湯　治勞嗽肺燥成痿者服之决效¶
<pb:KR3e0076_WYG_010-54b>¶
　知母　貝母　天門冬　麥門冬　欵冬花(各三/錢)天¶
　花粉　薏苡仁　杏仁(各二/錢炒)粉草(炙/)紫苑　五味子¶
　馬兠鈴　百合　桔梗(各一/錢)阿膠　生地黄　當歸¶
　紫蘇　薄荷(各五/分)生薑(三/片)¶
　　右水煎入飴糖一匙藥内服之每日三服食後進¶
　　(一方無地/黄有百部)若血盛加蒲黄茜根藕節大薊茅花¶
　　痰盛加南星半夏橘紅茯苓枳殻枳實括蔞實(炒/)¶
　　　喘盛加桑白皮陳皮大腹皮蘿蔔子葶&KR0995;子蘇¶
<pb:KR3e0076_WYG_010-55a>¶
　　子　熱盛加山梔子炒黄連黄芩黄栢連翹　風¶
　　熱加防風荆芥金沸草甘草菊花細辛香附　寒¶
　　盛加人參芍藥桂皮五味子蠟片¶
保真湯　治勞症體虚骨蒸服之决補¶
　當歸　生芐　熟地　黄茋　人參　白术　赤茯¶
　苓　白茯苓　蓮心(各半/錢)天冬　麥冬　赤芍藥¶
　白芍藥　五味子　知母　黄栢(炒/)地骨皮　柴胡¶
　甘草　陳皮(各二/錢)¶
<pb:KR3e0076_WYG_010-55b>¶
　　右以水煎生薑三片棗一枚食後服¶
　　驚悸加茯神逺志栢子仁酸棗仁¶
　　淋濁加蓽薢烏藥猪苓澤㵼¶
　　遺精加龍骨牡蠣蓮鬚蓮子¶
　　便澁加木通石葦扁蓄¶
　　燥熱加滑石石膏青蒿鱉甲¶
　　盗汗加浮麥炒牡蠣黄茋麻黄根¶
太平丸　治勞症咳嗽日久肺痿肺癰並冝噙服¶
<pb:KR3e0076_WYG_010-56a>¶
　天冬　麥冬　知母　貝母　欵冬花　杏仁(各二/錢)¶
　當歸　生地　黄連　阿膠(炒各一/兩半)蒲黄　京墨¶
　桔梗　薄荷(各一/兩)北蜜(四/兩)麝香(少許地一方/有熟  黄)¶
　　右煉蜜和丸如彈子大食後濃煎薄荷湯先灌漱¶
　　㗋中細嚼一丸津唾送下上床時再服一丸如痰¶
　　盛先用飴糖拌清化丸一百丸送下後即噙嚼此¶
　　丸仰面睡從其流入肺竅¶
清化丸¶
<pb:KR3e0076_WYG_010-56b>¶
　白茯苓　青礞石(煅黄/金色)白礬(枯/)橘紅　牙皂(炙/)半夏¶
　南星(各二/兩)枳實　枳殻(各一/兩半)薄荷葉(一/兩)¶
　　右為末以神曲打糊丸如梧子大每服一百丸上¶
　　床時飴糖拌吞次噙嚼太平丸二藥相攻痰嗽掃¶
　　迹除根¶
草還丹　治隂虚骨蒸¶
　青蒿一斗五升童便三斗文武火熬約童便减至二¶
　斗去蒿再熬至一升入猪膽七箇再熬數沸用甘草¶
<pb:KR3e0076_WYG_010-57a>¶
　末收和為丸梧子大每服五十丸¶
丹溪治勞病用四物湯加竹瀝入小便¶
　隂虚發熱四物湯加黄栢降火補隂甚者加龜板¶
御院瓊玉膏　滋血補氣延年益壽¶
　人參(三十六兩/净為末)白茯苓(二十四/兩為末)生地黄(十六斤搗/取汁去渣)蜜¶
　(六/斤)¶
　　右汁入銀石器内以油紙包口外仍以箬包縳𦂳¶
　　重湯内懸胎煮之文武火不住三晝夜入井中浸¶
<pb:KR3e0076_WYG_010-57b>¶
　　一日出火毒又煮一日出隂毒取出每空心或酒¶
　　或白湯調下¶
羅氏清神甘露丸　男子婦人虚勞不足大骨枯大肉¶
　陷並治¶
　生地汁　蓮藕汁　生乳汁¶
　　等分砂石器内文武火熬成膏子用後藥¶
　人參　白术　黄連　黄茋　五味子　胡黄連(各/等)¶
　(分為/末)¶
<pb:KR3e0076_WYG_010-58a>¶
　　以膏和為丸梧桐子大每服五十丸人參湯下¶
補腎丸　治隂虚有痰膈不清者¶
　龜板(酥炙一/兩半)黄栢(炒一/兩半)牛膝(二/兩)乾薑(二/錢)陳皮(五/錢)¶
　　為末薑汁打糊為丸每服七八十丸¶
保命集黒地黄丸加五味子為腎氣丸治陽盛隂衰脾¶
　胃不足房室虚損形瘦無力面多青黄而無常色此¶
　補氣益腎¶
　蒼术(一斤/油浸)熟地(一/斤)五味子(半/斤)乾薑(秋冬一兩夏/半兩春七錢)¶
<pb:KR3e0076_WYG_010-58b>¶
　　右為末棗肉丸梧子大食前米飲或酒服百丸治¶
　　血虛久痔甚妙經曰腎惡燥急食辛以潤之此藥¶
　　開腠理生津液通氣又五味子酸以收之此雖陽¶
　　盛而不燥熱乃是五臟虚損于内故可益血收氣¶
　　此藥類象品方也¶
丹溪云虚勞皆積熱做成始徤時可用子和法日後羸¶
　敗四物湯加减送消積丸使熱不作也　蒸蒸發熱¶
　積病最多¶
<pb:KR3e0076_WYG_010-59a>¶
退實熱勞積痰方¶
　鱉甲　龜板　側栢　半夏　𤓰蔞仁　黄栢　黄¶
　連¶
　　右為末炊餅丸¶
又湿痰發熱¶
　黄芩(炒/)黄連(炒/)香附(生/)蒼术¶
　　右為末𤓰蔞穰為丸¶
羅太無柴胡飲子　解一切肌骨蒸熱寒熱徃來及傷¶
<pb:KR3e0076_WYG_010-59b>¶
　寒發汗不解或汗後餘熱勞復或婦人經病不快産¶
　後但有如此之症並冝服之¶
　黄芩　甘草(炙/)大黄　芍藥　柴胡　人參　當歸¶
　(各五/錢)　薑三片水煎服¶
保命集防風當歸飲子　治煩熱皮膚索澤食後煎服¶
　空心冝以此飲子下地黄丸¶
　柴胡　人參　黄芩　甘草　防風　大黄　當歸¶
　芍藥(各五/錢)滑石(二/錢)¶
<pb:KR3e0076_WYG_010-60a>¶
　　每服五錢水一盞半薑三片煎服　如痰嗽加半¶
　　夏　如大便黄米榖完出驚悸溺血淋閉欬血衂¶
　　血自汗頭痛積熱肺痿後與大金花丸¶
大金花丸¶
　黄栢　黄芩　黄連　山梔子(生用各/一兩)¶
　　右為末水丸小豆大每服百丸温水下日二三服¶
　　或大便實加大黄自利如中外熱此藥作散煎服¶
　　名觧毒湯或腹痛嘔吐欲作利者每服解毒湯半¶
<pb:KR3e0076_WYG_010-60b>¶
　　兩加半夏茯苓厚朴各三錢薑三片　如白膿後¶
　　重下利者加大黄三錢¶
麥煎散　治少男室女骨蒸婦人風血攻疰四肢¶
　赤茯苓　當歸　乾漆　鱉甲(酥/炙)大黄(煨/)常山　柴¶
　胡　白术　生地　石膏(各一/兩)甘草¶
　　右為末每服三錢小麥五十粒水煎食後臨卧服¶
　　若有虚汗加麻黄根一兩¶
　　東坡云此黄州吳判官療骨蒸黄痩口臭肌熱盗¶
<pb:KR3e0076_WYG_010-61a>¶
　　汗極效吳君寳之不肯妄傳¶
地骨皮枳殻散　骨蒸壯熱肌肉消爍少力多困夜多¶
　盗汗¶
　地骨皮　蓁芁　柴胡　枳殻　知母　當歸　鱉¶
　甲(酸炙/等分)¶
　　右桃栁枝頭各七箇薑三片烏梅一箇水煎臨卧¶
　　服¶
羅氏蓁芁鱉甲散　骨蒸壯熱肌肉消痩舌紅頰赤目¶
<pb:KR3e0076_WYG_010-61b>¶
　倦盗汗¶
　鱉甲(酥/炙)柴胡　地骨皮(各一/兩)知母　秦芁　當歸(各/五)¶
　(錢/)¶
　　右為粗末每服五錢水一盞入烏梅一箇青蒿五¶
　　葉同煎至七分早晩各一服¶
人參地骨皮散　治臟中積冷營中熱按之不足舉之¶
　有餘隂不足而陽有餘也¶
　地骨皮　人參　柴胡　生地(各一/兩半)茯苓(五/錢)知母¶
<pb:KR3e0076_WYG_010-62a>¶
　石膏(各一/兩)¶
　　每服一兩生薑三片水煎細細服¶
人參柴胡散　邪熱客于經絡肌熱痰嗽五心煩躁頭¶
　目昏痛夜有盗汗婦人虚勞骨蒸尤冝¶
　白茯苓　白术　柴胡　半夏曲　當歸　人參¶
　乾葛　甘草(炙/)赤芍藥(各等/分)¶
　　每服五錢生薑五片棗三枚水煎乗熱服¶
　　(許學士云但有勞症皆可服熱退即止大扺/透骨葛根第一柴胡次之一方有黄芩五錢)¶
<pb:KR3e0076_WYG_010-62b>¶
海藏六合湯　治婦人骨蒸¶
　當歸　白芍藥　川芎　地黄(已上/補血)地骨皮(㵼腎/火)牡¶
　丹皮(㵼包絡火/各等分)　水煎服¶
外方　治骨蒸¶
　桃仁一百二十枚去皮留尖研為丸平旦井花水服¶
　令盡服訖隨量飲酒仍須吃水甚效隔日一服百日¶
　不得食肉¶
羅氏逍遥散　血虚勞倦五心煩熱頰赤盗汗室女血¶
<pb:KR3e0076_WYG_010-63a>¶
　弱營衛不和月水不調痰嗽潮熱肌體羸瘦漸成骨¶
　蒸¶
　白术　茯苓　芍藥　當歸　柴胡　甘草(炙/)薄荷¶
　(少/許)　生薑一片水煎服¶
蒸病治者各隨經虚實内外淺深加减冝古今録驗五¶
　蒸湯¶
　茯苓　甘草　人參　竹葉　地黄　葛根　知母¶
　黄芩　石膏　粳米(二/合)¶
<pb:KR3e0076_WYG_010-63b>¶
　　水三盞小麥二合煎至二盞去小麥納藥煎至一¶
　　盞温服隨症加减于後(忌海藻菘萊/蕪荑大醋)¶
實熱　加黄芩黄連黄栢大黄¶
虚熱(氣加烏梅秦芁柴胡蛤蚧小麥/血加青蒿鱉甲紫苑)¶
肺蒸　鼻乾加烏梅天冬麥冬紫苑¶
　大腸　右鼻孔乾痛加大黄芒硝¶
　皮蒸　舌白唾血加石膏桑白皮¶
　膚蒸　昏昧嗜卧加牡丹皮¶
<pb:KR3e0076_WYG_010-64a>¶
　氣蒸　鼻乾喘促遍身氣熱加人參黄芩山梔¶
心蒸　舌乾加黄連生地¶
　小腸　下唇焦加赤茯苓生地木通¶
　血蒸　髮焦加生地當歸桂心童便¶
　脉蒸　唾白浪語脉絡溢脉緩急不調加當歸生地¶
脾蒸　唇焦加白芍木𤓰苦參¶
　胃蒸　舌下痛加石膏大黄芒硝乾葛粳米¶
　肉蒸　食無味而嘔煩躁不安加白芍¶
<pb:KR3e0076_WYG_010-64b>¶
肝蒸　眼黒加川芎當歸前胡¶
　膽蒸　眼色白加柴胡括蔞¶
　筋蒸　甲焦加當歸川芎¶
　三焦蒸　乍寒乍熱加石膏竹葉¶
腎蒸　兩耳焦加生地石膏知母寒水石¶
　膀胱蒸　右耳焦加澤㵼茯苓滑石¶
　腦蒸　頭眩熱悶加生地防風羌活¶
　髓蒸　髓枯骨中蒸加生地當歸天門冬¶
<pb:KR3e0076_WYG_010-65a>¶
　骨蒸　齒黒腰痛足逆冷疳蟲食藏加鱉甲地骨皮¶
　　生地牡丹皮當歸¶
臀蒸　肢細趺腫藏府皆熱加石膏黄栢¶
　胞蒸　小便黄赤加澤㵼茯苓生地沉香滑石¶
　　凡此諸症皆熱病後食肥甘油膩房事飲酒犯之¶
　　而成久蒸不除變成疳病死期近矣¶
牡丹皮　治無汗之骨蒸(能㵼隂/中之火)知母　治有汗之骨¶
　蒸　衍義治骨蒸勞用薄荷汁與衆藥熬成膏¶
<pb:KR3e0076_WYG_010-65b>¶
經驗方　治勞燒香法¶
　𤣥參(一/斤)甘松(六/兩)¶
　　為末煉蜜一觔和勻入磁瓶内封閉地中埋窨半¶
　　日取出更以炭末六兩煉蜜六兩再和勻復入瓶¶
　　封窨五日取出燒使鼻中常聞香氣或于房中或¶
　　床下燒之癆瘵頓愈¶
　　　傳尸癆¶
華佗治傳尸癆大乙明月丹其病肌痩面黄嘔吐欬嗽¶
<pb:KR3e0076_WYG_010-66a>¶
　不安先燒安息香令烟出病人吸之若不嗽者非傳¶
　尸也不可用此藥¶
　䧺黄　木香(各五/錢)天靈盖(炙/)鱉甲(酥炙各/一兩)兎屎(二/兩)輕¶
　粉(二錢/半)¶
　　右為末用法酒一大升大黄末一錢三分熬膏入¶
　　前藥為丸彈子大硃砂為衣五更初服勿令人知¶
　　以童便和酒化一丸服如人行十里許必吐出蟲¶
　　狀如燈心細長及如爛𤓰子又如蝦蟇狀各不同¶
<pb:KR3e0076_WYG_010-66b>¶
　　未效次日再服以應為度¶
紫庭　治傳尸伏尸皆有　須用乳香薫病人之手乃¶
　仰手掌以帛覆其上薫良久手背上出毛長寸許白¶
　而黄者可治紅者稍難青黒者即死最驗若薫之良¶
　久無毛者即非此症乃屬癆瘵虚損即用前參茋温¶
　補之藥¶
取傳尸伏尸癆蟲法¶
　天靈盖(十字解者酥/炙為末三分)安息香(五/錢)虎糞骨(人骨為上獸/骨次之酥炙)¶
<pb:KR3e0076_WYG_010-67a>¶
　(五/錢)鱉甲(大者九觔/醋炙一兩)桃仁(去皮尖/二錢半)麝香(另/研)㯽榔(一/錢)青蒿¶
　苖(六/兩)䜴(三百/粒)葱頭(一百二/十枚)童便(半/碗)楓葉(二十/一葉)桃桞東¶
　南枝(如筯頭大者各/七條各七寸)¶
　　右先將青蒿桃栁葱頭用水二官升煎半乾去渣¶
　　入靈盖虎糞骨鱉甲安息香童便煎取汁去渣約¶
　　有四五合將㯽榔麝香研勻調作一服早晨空心¶
　　服以被盖之使汗出恐汗内有細蟲以白紙拭之¶
　　投火中須㬰必下如有蟲以大火焚之棄流水所¶
<pb:KR3e0076_WYG_010-67b>¶
　　用藥勿令病人知之半月後血氣復完再進一服¶
　　依前法三次無蟲乃止以羙酒食調理其病自愈¶
　　又一方有阿魏五錢(右天靈盖古人不得已/而用也如得已可勿用)¶
陳無擇治癆蟲法¶
　桃枝　桞枝　桑枝　梅枝　石榴枝(各七莖/長四寸)青松¶
　(一小/握)¶
　　右用童便一升半葱白七莖去頭葉煎及一半去¶
　　渣别入安息香阿魏各一分煎一鍾濾去渣調辰¶
<pb:KR3e0076_WYG_010-68a>¶
　　砂末半錢㯽榔一分麝香一字分作二服調下五¶
　　更初一服五更三㸃時一服至已牌後取下蟲色¶
　　紅者可治青者不治見有所下即進稀粥飲温煖¶
　　將息不可食粉麵生冷毒物合時須擇良日不得¶
　　令猫犬孝服穢惡婦人見之¶
濟生神人阿魏散　治骨蒸傳尸等寒熱羸痩困倦喘¶
　嗽¶
　阿魏(三/錢)青蒿(一握/研)東北方桃枝(一/握)甘草(如病人中指/許大男左女)¶
<pb:KR3e0076_WYG_010-68b>¶
　(右細/剉)¶
　　右以童便二升半隔夜浸藥明旦煎取一大升空¶
　　心温服分為三服每次調入㯽榔末三分如人行¶
　　十里再進一服男病女煎女病男煎合藥時忌孝¶
　　子孕婦病人及腥穢鷄犬等物服後忌油膩濕麵¶
　　生冷硬物服至一二劑則吐出蟲子或㵼出更不¶
　　須服餘藥若未吐利即當盡服病在上則吐在下¶
　　則利所出蟲如馬尾人髮即愈服藥後覺五臟虚¶
<pb:KR3e0076_WYG_010-69a>¶
　　魂魄不安即以白茯苓湯補之¶
白茯苓湯¶
　茯苓(一/錢)人參　犀角(各五/錢)逺志(去/心)龍骨　防風(去蘆/各二)¶
　(錢/)甘草(三/分)生地　麥門冬(去心各/四錢)大棗(七/枚)¶
　　右以水二大盞煎作八分作三次温服如人行十¶
　　里一服仍避風寒若覺未安隔日更作一劑已上¶
　　藥餌須連服之¶
羅氏紫河車丸　治傳尸癆三月必效其餘癆症只消¶
<pb:KR3e0076_WYG_010-69b>¶
　數服¶
　紫河車(一具米泔浸一/宿洗净焙乾)鱉甲(醋/炙)桔梗　胡黄連　白¶
　芍藥　大黄　龍膽草　敗皷皮心(醋/炙)黄藥子　貝¶
　母　知母(已上各/二錢半)芒硝　犀角　莪术(各一/錢半)辰砂(二/錢)¶
　　右為末煉蜜丸梧子大辰砂為衣空心温酒服四¶
　　十丸¶
肘後方　治尸疰鬼疰病用桃仁五十枚研碎以水煮¶
　取四升作一服盡當吐如病不盡二三日再服¶
<pb:KR3e0076_WYG_010-70a>¶
又方　以獺𤓰屑為末酒服之其蟲即去妙妙¶
蜈蚣散¶
　赤脚蜈蚣(以竹筒盛薑汁/浸焙乾一條)烏鷄糞(二錢半將鷄于五/日前以火麻子餧)¶
　(之然后取/其糞用)㯽榔(二錢/半)辰砂(一錢二/分半)麝香(一錢/另研)¶
　　右五味研為細末和勻入煎藥内服凡合藥冝六¶
　　甲建除日忌孝子鷄犬婦人見之亦不可與患者¶
　　知如利下惡物併蟲急用火燒其病者所穿衣服¶
　　被褥盡燒之食葱粥將息以復元氣務要清心静¶
<pb:KR3e0076_WYG_010-70b>¶
　　養¶
　　方外還丹¶
生生子曰余遊方之外殆五十有年所矣至人難遇大¶
　藥難煉抱朴子曰不得金丹若服草木之藥及修小¶
　術可以延年遲死但不得仙也顧人之難得者生釋¶
　曰生死事大無常迅速凡為道者常患於晩不患於¶
　早也余故採仙經要語以示人之攝養須當及時藥¶
　餌須早修製不可盡委之天命盖人定亦可以勝天¶
<pb:KR3e0076_WYG_010-71a>¶
　也僊經曰養生以不傷為本傷之一字包括甚廣非¶
　獨五味七情過多為傷諸如才所不逮而困思之為¶
　傷力所不勝而强舉之為傷汲汲所欲之為傷久談¶
　言笑之為傷寢息失時之為傷沉醉嘔吐之為傷飽¶
　食即卧之為傷跳走喘乏之為傷勉强色慾之為傷¶
　凡言傷者亦不便覺也久則損壽耳是以養生之家¶
　唾不及逺行不疾步耳不極聽目不極視坐不至久¶
　卧不及疲先寒而衣先熱而解不欲極飢而食食不¶
<pb:KR3e0076_WYG_010-71b>¶
　過飽不欲極渇而飲飲不過多凡食過則結積聚飲¶
　過則成痰癖不欲甚勞甚逸不欲起晩不欲汗流不¶
　欲多睡不欲多啖生冷不欲飲酒當風不欲數數沐¶
　浴冬不極寒夏不窮凉不露卧星下不眠中見肩大¶
　寒大熱大霧大風皆不欲冐之故善攝生者卧起有¶
　四時之早晩興居有至和之常制調利筋骨有偃仰¶
　之方杜疾閑邪有吞吐之術流行營衛有補㵼之法¶
　節宣勞逸有與奪之要忍怒以全隂氣抑喜以養陽¶
<pb:KR3e0076_WYG_010-72a>¶
　氣然後先服草木以救虧缺後服金丹以定無窮長¶
　生之理盡於此矣¶
　　還丹秘要論¶
夫還丹者乃返本還原之道人禀父精母血而生初為¶
　赤子時元精元氣元神無不純全及其年漸長成盖¶
　因眼耳口鼻門所誘一靈真性被色聲香味所觸習¶
　染深固以是日復日嵗復嵗元精化為交感精元氣¶
　化為呼吸氣元神化為思慮神此三元分泄難復天真¶
<pb:KR3e0076_WYG_010-72b>¶
　故祖師垂言立教載諸丹經示人以修補之法精損¶
　則以精補氣損則以氣補神損則以神補是用返本¶
　還元之道以復之且復者何也以全精為深根以全¶
　氣為固蒂以全神為妙合能全此三者實為身中之¶
　真藥物也諸如以天地為爐鼎以日月為水火以烏¶
　兎為藥物以隂陽為化機以龍虎為妙用以子午為¶
　二至以夘酉為二分此皆法象譬喻其實無過身心¶
　意三者身係乎精心係乎氣意係乎神返者返此三¶
<pb:KR3e0076_WYG_010-73a>¶
　者而逆行還者還此三者而復真也三全合真乃曰¶
　還丹也¶
　　固精法　止夢遺¶
生生子曰精不可以不秘不秘則無以全乎神夫精神¶
　者猶隂陽然相依相附不可時刻相離也養生之家¶
　全貴秘精然秘精之法妙在水火既濟倘久曠不泄¶
　滛火萌動陽剛時舉苟無一法制之安能攝養若强¶
　以固澁之藥澁之恐防作病當用升降之法制之不¶
<pb:KR3e0076_WYG_010-73b>¶
　惟精固其陽可以立痿陽痿則精亦隨歸原永無他¶
　患勝如服藥逺矣其法開天門塞地户息心静念以¶
　意想於兩足湧泉穴烘烘然微熱隨以意導之從兩¶
　内膁而上兩腿入兩跨乃用氣縮身一提如忍大便¶
　之狀升至腰俞又微微縮脇提起自雙關夾脊而上¶
　直至後項玉枕闗畧昻頭導至泥丸宫百㑹穴内畧¶
　聚氣一聚隨又降自額門天庭穴兩眉間分從兩太¶
　陽順下將至鼻間即當卷舌尖緘在金津玉液二竅¶
<pb:KR3e0076_WYG_010-74a>¶
　勿使真氣從口漏洩速以鼻吸清氣輕輕然嚥從喉¶
　下送之心管之内畧待氣定又即直送至丹田氣海¶
　之中水火自然既濟陽事立痿如此三升三降精氣¶
　歸原久久行之自然不洩庶可行功飬攝至妙至妙¶
　　藥貴仝類¶
僊經曰仝類易收功非種難為巧兹求仝類之藥配合¶
　之方以為補益之助得之者宜寳之¶
取紅鉛法　凡擇女鼎忌犯十惡須用五善調養百日¶
<pb:KR3e0076_WYG_010-74b>¶
　不可食五葷三厭辛熱等物筭他生年月日至五千¶
　四百八十日足天應星地應潮紅光滿面發火燒身¶
　癸將至矣預備金銀槖籥形如偃月器様時至即繫¶
　合虎穴令騎坐空竅凳上不可欹側倒卧已降取下¶
　再換一器外用絹帛以收其餘看器中有一㸃硬子¶
　紅如硃砂者乃黍米珠也急取出以真土為衣金銀¶
　器合貯否則氣洩化為黄水不堪用矣餘不成粒者¶
　為紅鉛聽後製用次早以乳煎湯服之凡覺精神昏¶
<pb:KR3e0076_WYG_010-75a>¶
　悶四大不收渾身火熱急取初生蟠桃乳服之以解¶
　燥渇得此一度百病蠲除精神强壯益壽延年誠人¶
　元服食之妙品也近有十二三嵗而來者有十六七¶
　嵗而來者皆由禀受氣偏調養失宜但可作首經金¶
　鉛而已¶
取梅子法　夫梅子者乃癸水之先氣五臟之精粹也¶
　凡取之須預養女子不使諠譁歌舞以致失墜五千¶
　四百八十日之前但見兩臉生花印堂紅見身熱氣¶
<pb:KR3e0076_WYG_010-75b>¶
　粗腰膝痠疼癸將降矣即與槖籥如上法用之俟其¶
　降取視中有一㸃結硬如桃紅色者即是急取出以¶
　真土為衣如癸水中不見令黄婆視鼎内有血絲懸¶
　弔如小櫻桃者以中指挑㫁取出真土為衣乳煎湯¶
　服之如覺燥渇困悶以頭生男乳解之餘紅鉛另製¶
製首經金鉛法　取女子真正首經或器或帛以童便¶
　洗下對加清水量投晉礬如紅鉛一碗用礬一錢攪¶
　百餘轉澄清去水又打澄去水盡量入頭生無病乳¶
<pb:KR3e0076_WYG_010-76a>¶
　置金銀盤或磁盤内紙糊口曬乾或金銀罐内鹽泥¶
　封口小火養三日取出為末乳膏為丸一鼎可作九¶
　丸或十五丸真土為衣擇吉日净身心夜半無灰酒¶
　或乳送下三丸凡服鉛藥須存神定意黙固守中如¶
　覺燥熱以乳解之七日不可出户一月戒勞慾此三¶
　品皆可延命一品黍米珠二品梅子三品首經金鉛¶
　此外功效緩矣犬四大流行其間人頼之以營養百¶
　骸酬酢萬事虧喪之後真陽一衰百病叠出故假未¶
<pb:KR3e0076_WYG_010-76b>¶
　破女子之隂以補助虧欠之陽正所謂採隂補陽之¶
　義上三等皆純氣未耗為同類之妙品故特表於先¶
　焉¶
生取梅子法　照前擇鼎癸將動時急以寳珠丹服之¶
　與彼槖籥騎坐定額上輕拍兠掌其經即降已降可¶
　照前取梅子法一様取之取出以真土為衣銀盒收¶
　貯如經不至可服寳珠丹催之降而後止如無真土¶
　或硃砂金箔亦可乳湯服之其功亦妙以其氣全故¶
<pb:KR3e0076_WYG_010-77a>¶
　也¶
製紅鉛法　先以烏梅一斤煎水一桶去梅冷定如得¶
　紅鉛一斤用梅湯三碗多寡量用洗下紅鉛再對加¶
　井水攪百餘轉盖定澄去清水如此七次或九次去¶
　羶穢氣盡預以盆貯灰按實灰上鋪絹絹上鋪紙傾¶
　鉛紙上滲去水日乾為末配合服之助血養神功效¶
　甚大¶
製白鉛法　照前用梅湯洗下少加礬攪澄去水如此¶
<pb:KR3e0076_WYG_010-77b>¶
　五七次用乾菉荳粉置碗内按實中做一圓池傾鉛¶
　池内滲乾取出如未白仍以梅湯攪澄去水荳粉滲¶
　乾以白為度晒極乾研細銀器收貯早晩單服或配¶
　藥或乳膏丸服此藥不作燥熱安神益氣功難盡述¶
製靈鉛法　將所取紅鉛量多少以燒酒洗下如紅鉛¶
　一碗燒酒二碗攪百轉澄清去酒再用酒一碗仍攪¶
　澄去酒再用清水攪澄去酒味磁盤晒乾其鉛如牛¶
　黄色不洩元氣配金乳粉為丸每五更酒下五分自¶
<pb:KR3e0076_WYG_010-78a>¶
　覺身體輕徤精神倍常陽事興壯丹書云先補氣後¶
　補血補得丹田温温熱上至頂門泥丸宫下至脚底¶
　湧泉穴一身四大俱補完致使精神無漏泄正此之¶
　謂也○凡女子首經為金鉛二為紅鉛三則後天紅¶
　鉛矣○已上諸品皆能益補真氣真氣既足更求伏¶
　氣之法長生之道在是矣¶
製真土法　秋分後取山東地方人糞在野地上揀擇¶
　方圓成顆粒者稀片不用晒乾木槌打碎火燒存性¶
<pb:KR3e0076_WYG_010-78b>¶
　入缸中河水煎滚冲泡攪之待冷以布濾去黒查將¶
　汁露天熬乾連鍋煆紫色烟盡退火取起研末再用¶
　秋露水淋煎乾鏟出入陽城罐内鉄燈盞盖口鹽泥¶
　封固大火打一炷香取出研末仍用露水紙淋煎乾¶
　打三炷香如此九次或七次五次取出其土形如氷¶
　雪氣味香羙聽配藥用此藥能擒制真鉛歸我黄舍¶
　補食之妙藥也(山東人多食/黍稷故用之)¶
寳珠丹　催經極妙¶
<pb:KR3e0076_WYG_010-79a>¶
　當門子(一/粒)樟腦(五/分)紫梢花(去/梗)丁香　大力子　急性¶
　子(各一/錢)斑猫(一對去/翅足)紅娘子(一對去/翅足)¶
　　右共為細末每服半分無灰酒送下不降再服催¶
　　之梅落即止¶
煉乳膏法　取頭生男一二日内小兒未食者擠下銀¶
　鍋煉成膏不可火大恐乳焦則力减或慢火焙乾或¶
　晒乾為粉　即蟠桃乳¶
製金乳粉法　取頭生羙鼎乳須嬰兒有神氣年在三¶
<pb:KR3e0076_WYG_010-79b>¶
　七内者擠下乳對同露水攪百轉露一夜水乳自分¶
　去水磁盤晒乾漸積聽用¶
取乳酥法　取乳仝上每乳一碗入秋石半分攪勻飯¶
　上蒸熟取出冷定面上結如腐皮者是酥挑出晒乾¶
　酥下乳晒乾亦可對酒服¶
又取乳粉法　將乳於磁盤内晒乾為粉配藥或單服¶
　皆妙¶
取碧玉僊桃法　即初生嬰兒口中血毬也收生之際¶
<pb:KR3e0076_WYG_010-80a>¶
　預以綿裹食指甘草湯蘸濕俟兒頭出牝户速於口¶
　中取出如杏核大紅似硃砂者是也一名混元丹一¶
　名萬年糧若待落地即吞下矣全在收生婆手快方¶
　可取得以乳膏為粉裹之沉香盒收貯盒底内盛硃¶
　汞浮仙桃汞上盖宻懸弔井中一夜以觧胎火次早¶
　煎乳陳黄精酒吞一枚避風將養覺燥熱用乳解之¶
　此乃父母姤精元始之氣能補人真一之精消除沉¶
　痼宿疾功效難盡配方具後¶
<pb:KR3e0076_WYG_010-80b>¶
取交梨火棗法　嬰兒臍帶内有米大珠十餘顆是也¶
　取出入沉香盒内照前去胎火配合丸藥功效亞於¶
　仙桃或仝首經用之殊妙¶
取後天月月一枝花　此藥雖是後天渣滓然亦精氣¶
　所結服之亦可壯陽却疾擇年三七以内羙鼎身無¶
　疾苦經事調勻者槖籥接下視中有成粒如枸杞子¶
　様者急以真土為衣銀器收貯乳酒送下或配後混¶
　元毬霜丸服或配混元丹服又妙每月服二三粒亦¶
<pb:KR3e0076_WYG_010-81a>¶
　可使人精神無敗久服可以生子詩曰月月一枝花¶
　隂山是我家有人認得我還精大補他¶
隂煉秋石法　置缸三四口於静處每缸貯龍虎二水¶
　五分加井水五分明礬二兩白术二兩松栢葉各二¶
　兩栁棍五根一扎順攪千餘轉盖定待澄清傾去清¶
　水又滿加井水以絹濾去渣又攪又澄又傾如此十¶
　餘次直候水香為止去水盡米篩内鋪薄紙傾渾龍¶
　虎水於紙上日乾如粉之白為上用磁罐收貯此藥¶
<pb:KR3e0076_WYG_010-81b>¶
　専治咳嗽痰火虚弱症聴後配用¶
陽煉秋石法　砌灶二口於露天安大鍋一口次小鍋¶
　一口洗去銹以前所積二水每入五杓於大鍋文火¶
　煎之撇去油沫盡起置小鍋中如此煎完就於小釜¶
　内文火慢煎鉄鏟不住手鏟之勿使生底候成黒膏¶
　子以小缸一口合之周圍鹽泥封固留一孔看水氣¶
　盡有青氣金星飛出急以泥塞之濕布盖缸底以水¶
　潤之文火燒至釜底紫色為度冷定去封口泥盡將¶
<pb:KR3e0076_WYG_010-82a>¶
　昇上缸的已汞或紅黒白各色各收取候用將黒膏¶
　另入釜内煅烟盡通紅冷定研細下滚水泡之或露¶
　水雪水尤妙篩鋪薄紙濾去黒不用看淋下水清碧¶
　以磁盤煎出净石如略黄色仍前煎乾淋過直候清¶
　同井水方以磁盤文火漸煎乾少乾日乾其色白如¶
　雪即陽煉龍虎石也或入藥服或代鹽入肉蔬中食¶
　之滋補甚大久又服之陽精堅固肌體潤澤¶
又陽煉法　先用鹽泥羊毛固濟陽城罐十餘箇隂乾¶
<pb:KR3e0076_WYG_010-82b>¶
　聴用將二水桑柴煎成黒粉入罐内鉄盞盖口鉄線¶
　扎緊鹽泥固縫三釘支起百眼爐從文至武打火三¶
　炷香盞内頻以水激之香盡退火冷定取開昇盞上¶
　者另收聴後打黄芽罐内石取出研末滚水淋過銀¶
　鍋煎乾如此九次入磁罐蠟封口墜井中三日出火¶
　毒每日空心白滚湯下三五分此石乃人身五臟之¶
　精以法煉成大能生腎中之隂水壯丹田之元氣實¶
　人元之丹藥也書云九熬九煉大還丹人得餌之壽¶
<pb:KR3e0076_WYG_010-83a>¶
　延長正此謂也¶
秋石氷片法　將前淋出極清的水不拘多少入大白¶
　磁罐盖口緊宻於冬至後極寒天埋露天地中凍七¶
　日取出傾水於另器取水晒乾銀器收貯空心服之¶
　其味甜淡大能消痰降火補氣生津¶
煉伏火黄芽法　以前所凍龍虎石秋露水淋過打火¶
　九次形同白玉方入陽城罐内明爐武火化成清汁¶
　將前所取已汞㸃之以白㸃白以紅㸃紅以黒㸃黒¶
<pb:KR3e0076_WYG_010-83b>¶
　待汁清取出成一餅其色難定或紅或白或黒或紫¶
　丹書云其白容易得一黒最難求所以外備五色内¶
　滋五臟乃養生之妙藥也¶
取秋石水花法　凡磁盤煎龍虎水時看煎至六分時¶
　候飛起圎泡急用銀匙挑起白綿紙晒乾銀器收貯¶
　此水花乃先天輕清之藥服之令人肌膚光瑩身體¶
　輕徤¶
煉黄芽法　取小白磁罐口如錢大者以猪毛泥固濟¶
<pb:KR3e0076_WYG_010-84a>¶
　隂乾入前所取已汞五錢或一兩用白碟底打成圓¶
　錢坐口上鉄線扎緊鹽泥封固火炙乾三釘支起二¶
　指高百眼爐先文火次略武打三炷香盖上以水激¶
　之香盡取出其芽昇在盖上金色一餅取下此乃龍¶
　虎初絃之氣名曰金花又號黄芽服之令人五臟生¶
　精元神壯實功效彌大¶
煉白雪法　照前取黄芽法一様封固打火黄芽乃初¶
　陽之氣易飛易走宜火小火小則色變輕黄白雪乃¶
<pb:KR3e0076_WYG_010-84b>¶
　二陽之氣火宜略大其色變白此火候之妙造化自¶
　然非人力所能為也火足取出成餅如白玉之狀此¶
　龍虎至英之氣名曰玉英又號白雪服之補三田助¶
　五臟蠲病除痰補益非小¶
晒甜秋石法　擇僻處築一臺高三尺五寸上置缸五¶
　口按五行積龍虎水五滿缸於三伏天晒露遇雨盖¶
　之晒至半缸併作三缸以按三才仍晒至三中之一¶
　併一缸以象太極又晒至二三斗方入不見水新磚¶
<pb:KR3e0076_WYG_010-85a>¶
　十二塊以合十二時夜浸日晒水盡為度先掃净隂¶
　静空房一間噴水濕地竹片鋪地側竪磚於竹片上¶
　上用筐盖待生白霜鵝毛掃下貯銀器内又生又掃¶
　盡而止此石不經水火不泄元氣又受日月精華較¶
　之火煆功效尤大¶
取秋石氷法　臘月極寒天將雪水淋清龍虎石茶碗¶
　各盛半碗置露天中次早水面氷結以小刀貼碗輕¶
　劃挑出大磁盤内日乾此氷花侵晨噙化少許極能¶
<pb:KR3e0076_WYG_010-85b>¶
　生津化痰功效甚速餘水以銀鍋煎乾原是秋石¶
製混元毬甜石法　照前晒甜秋石法一様待乾至大¶
　半缸投混元毬十數箇於内宻盖之待至來年伏天¶
　取出毬來日中曝晒伏盡剖開毬内取雪玉英其味¶
　甘羙大能補心血化痰涎缸底生結如氷者取出晒¶
　乾功力亦與毬内者同毬研末猶可入補藥¶
取秋石精英法　擇童男十六童女十四嵗調養於冬¶
　至日積起九九日止桑柴火煎成黒膏子入磁罐封¶
<pb:KR3e0076_WYG_010-86a>¶
　口待夏至日取出晒乾研細以秋天荷葉五榖上露¶
　水拌浸鋪大磁盤内晒乾勿動夜露日收隂室其藥¶
　自生出盤邊上其色紅黄其味如水取下再加露水¶
　拌晒直至不生方止所取精英再以秋露拌晒復使¶
　生出色淡味甜為佳盡則止以首經乳汁拌濕入潔¶
　浄磁盤内日晒夜露盤上架水晶珠五枚以吸日月¶
　精華每日加頭生男乳女子首經一次晒至八月十¶
　六日止收貯聴用名曰水中金實養生最上一乗之¶
<pb:KR3e0076_WYG_010-86b>¶
　神品也¶
取秋露水法　八月朔起至二十三日止每日天未明¶
　時以極净布拭五榖荷葉上露水揑出新缸中或新¶
　罈内宻封久窨不敗¶
取雪水法　取十二月入臘後雪貯新缸中或新罈内¶
　宻封可留五六年不敗¶
三妙丹¶
　乳酥　紅鉛　秋石¶
<pb:KR3e0076_WYG_010-87a>¶
　　各等分為丸空心每服三分所謂乳補氣鉛補血¶
　　石補精精氣充足何病之有¶
三元丹¶
　金鉛(一/鼎)仙桃(一/枚)乳粉(二錢/五分)¶
　　為丸空心服之久服可為人仙¶
五精丸¶
　隂煉石　陽煉石　乳粉　紅鉛　仙桃　混元毬¶
　霜¶
<pb:KR3e0076_WYG_010-87b>¶
　　共為丸芥子大真土為衣空心乳酒下三分¶
補真膏¶
　黄精　山藥　懐地黄　熟地黄　天冬　麥冬¶
　蓮肉　巨勝子　栢子仁　松子仁　何首烏　人¶
　參　茯苓　兔絲子　杜仲(各一/錢)肉蓯蓉(五/錢)五味子¶
　(三/錢)黄栢(三兩鹽酒童/便各製一半)白术(四/兩)當歸(三/兩)甘草　陳皮¶
　砂仁　知母　白芍　川芎　鹿茸　小茴　蒼术¶
　(各五/錢)¶
<pb:KR3e0076_WYG_010-88a>¶
　　已上各製净入銀罈中封口露水熬出濃汁綿濾¶
　　去渣丹入銀罈封固慢火熬成膏聴用¶
紫虚延齡丹¶
　碧玉仙桃(男女各/三枚)交梨火棗(男女各三/十六枚)秋石精英(一/兩)¶
　(四/錢)補真膏(四/兩)¶
　　右擇天徳合月徳續世益後福生黄道吉日煉蜜¶
　　和丸搗三百杵丸如梧子大每空心面東服九丸¶
　　沉香黄精煎酒對乳下　此藥能却寒暑填精髓¶
<pb:KR3e0076_WYG_010-88b>¶
　　有返老還童之功髮白轉黒之騐服之久久功交¶
　　自見一七痊宿患三七精神强七七功難比量¶
凡紅鉛秋石仙桃諸品皆可配滋補藥中同故止録此¶
　數方以為式耳¶
　　辯鍾乳石¶
鍾乳石本草云甘温無毒主治欬逆上氣明目益精安¶
　五臟通百節利九竅益氣補虚損療脚弱疼冷下焦¶
　傷竭强隂久服延年益壽好顔色不老令人有子治¶
<pb:KR3e0076_WYG_010-89a>¶
　洩精寒嗽壯元氣益陽事通聲補五勞七傷補髓治¶
　消渇引飲¶
生生子曰按鍾乳石本天地冲和之氣融結而成故服¶
　食之可以壯元陽而療百病也栁子厚博洽人也目¶
　擊當時服食者之有功姑載入文集以廣其傳朱丹¶
　溪乃謂金石之藥不可過服以譏子厚之多事斯猶¶
　不識鍾乳之妙大非衆石比倫衆石體質堅頑必假¶
　火煅煉始乃可服由久經火煉則石之性從火而化¶
<pb:KR3e0076_WYG_010-89b>¶
　為燥烈者矣夫鍾乳之為物服食不必煅煉入腹便¶
　化即從營衛之氣流行而至各臟縁以氣補氣故無¶
　凝滯以不經火亦無燥烈此古聖所以命名為鍾乳¶
　也盖鍾者聚也云乳者亦非獨謂其形象乳極言其¶
　補養之功用氣味象乳也丹溪不惟不識水煉之法¶
　玩其辭猶不識鍾乳乃冲和之氣融結而成悉以石¶
　類慓悍氣偏目之殆亦智者千慮一失也據本草所¶
　載明目益精安五臟補虚損久服延年益壽等語豈¶
<pb:KR3e0076_WYG_010-90a>¶
　神農伊尹之神聖其所慎反不逮丹溪哉此亦可槩¶
　見矣余厯騐有功故特表出以為養生補益之一助¶
　云¶
煉鍾乳法　取上好潔白有蟬翼紋鍾乳石打碎入金¶
　銀罐中内着水浸高二指重湯煮五七日夜乾則添¶
　水七日足再換清水煮一日則其性皆純矣取出研¶
　極細末玉槌着水研之極其光膩㸃於舌上即化無¶
　半毫渣滓之聲可為眼藥為度工夫全在細上以磁¶
<pb:KR3e0076_WYG_010-90b>¶
　罐收貯聴用¶
鍾乳丸　治丈夫衰老陽絶肢冷氣乏减食腰痛脚痺¶
　久服延年益壽全神駐顔¶
　鍾乳粉(三/兩)　兔絲子(水淘净酒浸/三日焙乾)石斛(去根各/一兩)呉茱¶
　茰(湯泡七/次五錢)¶
　　為末煉蜜和丸梧桐子大每服七丸空心温酒或¶
　　米湯下一日二服服訖忌食參术及一切臭敗之¶
　　物初服七日不可犯房失庶藥有功七日外聴行¶
<pb:KR3e0076_WYG_010-91a>¶
鍾乳煎　治同上¶
　鍾乳粉(三/兩)¶
　　以夾絹袋盛之牛乳一大碗煎减三之一取乳飲¶
　　之一日一服次日用酒將袋淋净再入牛乳照前¶
　　煎服一袋可煎三十度則力盡再換其用過者和¶
　　麵餵烏骨雌雞使其生蛋食之有益¶
五子全鹿丸　補五臟養精神填骨髓壯元陽徤筋骨¶
　多生育延年益壽功效非常¶
<pb:KR3e0076_WYG_010-91b>¶
　金櫻子(去/核)枸杞子(酒洗/去蒂)兔絲子(製如/前)黄栢(去粗皮/各五觔)白¶
　茯苓(去/皮)牛膝(去/蘆)杜仲(去粗皮薑汁/炒各二斤)車前子(洗净/一斤)五味¶
　子(酒洗一/斤半)¶
　　右俱粗末用角鹿一隻取血拌藥晒乾其角煎膠¶
　　肉與五臟煮極爛將藥末拌勻搗成餅焙乾骨用¶
　　油炙酥皮煮成膠將前餅復磨為細末用鹿角膠¶
　　及鹿皮膠加酒拌勻再加煉蜜為丸梧桐子大每¶
　　空心及下午食前淡鹽湯送下七八十丸寒月酒¶
<pb:KR3e0076_WYG_010-92a>¶
　下¶
紫石英散　抱朴子云紫石英久服成仙本草云壯神¶
　氣此方治虚怯驚悸飲食不進成癆者服之有竒功¶
　　紫石英五兩打成粗米粒以水一斗煎取三升澄¶
　清去渣將汁作羔粥食之服盡再煎五料見功久服¶
　能駐顔住世¶
隂症隂毒下元虚冷元氣將絶及陽痿不起諸虚弱者¶
　服此可回陽復命¶
<pb:KR3e0076_WYG_010-92b>¶
　硫黄(一/兩)青鹽(二/錢)¶
　　仝為細末用蒸餅為丸菉荳大每服五丸或十丸¶
　　空心酒下即以食壓之神效¶
駐顔小還丹　諸虚百損男子婦人久服返老還童功¶
　效殊常真仙品也¶
　鹿角霜(八/兩)龜板霜(八/兩)虎脛骨(好酒炙/六兩)天門冬(酒洗/去心)熟¶
　地黄(各四/兩)人參(去蘆/二兩)松子仁(二/兩)栢子仁(二/兩)紫河車一¶
　具(焙/乾)¶
<pb:KR3e0076_WYG_010-93a>¶
　　鹿角膠龜板膠各四兩酒化開仝前藥為丸梧桐¶
　　子大每空心秋石湯送下五六七十丸¶
　　按此方用龜鹿虎者以其多壽也能壯人之筋骨¶
　　用天冬地黄人參者法象三才以補人之精髓用¶
　　紫河車以補人之元神松栢耐嵗寒皆足以養神¶
　　氣非泛常草木可比故有駐顔延筭之功素有火¶
　　者加雄猪胆汁五枚煉熟入之以寓降火之意¶
　¶
<pb:KR3e0076_WYG_010-93b>¶
　¶
　¶
　¶
　¶
　¶
　¶
　¶
　赤水元珠卷十¶
